title,dynasty,author,content
书寿宁寺壁,宋,辛弃疾,门前幽径踏苍苔，犹忆前回信步来。午醉正酣归未得，斜阳古殿橘花开。
书停云壁 其一,宋,辛弃疾,学作尧夫自在诗，何曾因物说天机。斜阳草舍迷归路，却与牛羊作伴归。
书停云壁 其二,宋,辛弃疾,万事随缘无所为，万法皆空无所思。惟有一条生死路，古今来往更何疑。
书清凉境界壁 其二,宋,辛弃疾,江左何时见王谢，风流且对竹间梅。最怜飞雪苍苔上，时有珍禽蹴地来。
书渊明诗后,宋,辛弃疾,渊明避俗未闻道，此是东坡居士云。身似枯株心似水，此非闻道更谁闻。
书鹤鸣亭壁,宋,辛弃疾,翠竹栽成占一丘，清溪映带极风流。山翁一向贪奇趣，更引飞泉在上头。
元日,宋,辛弃疾,老病忘时节，空斋晓尚眠。儿童唤翁起，今日是新年。
止酒,宋,辛弃疾,渊明爱酒得之天，岁晚还吟止酒篇。日醉得非促龄具，只今病渴已三年。
再用韵,宋,辛弃疾,欲把身心入太虚，要须勤著净工夫。古人有句须参取，穷到今年锥也无。
再用韵,宋,辛弃疾,自古蛾眉嫉者多，须防按剑向随和。此身更似沧浪水，听取当年孺子歌。
再用儒字韵二首 其二,宋,辛弃疾,是是非非好读书，莫将名实自相诬。由来废冢谁为者，诗礼相传大小儒。
再用儒字韵二首 其一,宋,辛弃疾,人才长与世相疏，若谓无才即厚诬。方朔长身无饭吃，人间饱死几侏儒。
同杜叔高祝彦集观天保庵瀑布主人留饮两日且约牡丹之饮 其一,宋,辛弃疾,竹杖芒鞋看瀑回，暮年筋力倦崔嵬。桃花落尽无春思，直待牡丹开后来。
读语孟二首 其二,宋,辛弃疾,屏去佛经与道书，只将语孟味真腴。出门俯仰见天地，日月光中行坦途。
江山庆云桥 其二,宋,辛弃疾,断崖老树互撑拄，白水绿畦相灌输。焉得溪南一丘壑，放船画作归来图。
江山庆云桥 其一,宋,辛弃疾,草梢出水已无多，村路瀰漫奈雨何。水底有桥桥有月，只今平地怕风波。
江郎山和韵,宋,辛弃疾,三峰一一青如削，卓立千寻不可干。正直相扶无倚傍，撑持天地与人看。
即事 其二,宋,辛弃疾,百忧常与事俱来，莫把胸中荆棘栽。但只熙熙闲过日，人间无处不春台。
即事 其一,宋,辛弃疾,野人日日献花来，只倩渠侬取意栽。高下参差无次序，要令不似俗亭台。
和任师见寄之韵 其二,宋,辛弃疾,昨梦春风花满枝，是花到眼是新诗。如今梦断春无迹，不记题诗付与谁。
和任师见寄之韵 其三,宋,辛弃疾,几年魂梦隔高门，叹息潭间阙异闻。剩喜风情筋力在，尚能诗似鲍参军。
和任师见寄之韵 其一,宋,辛弃疾,老来功业已蹉跎，买得生涯复不多。十顷芰荷三径菊，醉乡容我住无何。
和李都统诗,宋,辛弃疾,破屋那堪急雨淋，且欣断港运篙深。老农定向中宵望，太岁今年合守心。
和杨民瞻韵,宋,辛弃疾,拄杖闲题祖印来，壁间有句试参怀。从来歌舞新罗袜，不识溪山旧草鞋。
和周显先韵二首 其二,宋,辛弃疾,怒涛千里破空飞，洗尽青衫辇路泥。更惜秋风一帆足，南楼只在远山西。
和周显先韵二首 其一,宋,辛弃疾,暖日晴风晚蝶忙，平林先著夜来霜。寒花毕竟亡聊甚，野菜畦边惨淡黄。
和赵茂嘉郎中双头芍药二首 其二,宋,辛弃疾,当年负鼎去干汤，至味须参芍药芳。岂是调羹双妙手，故教初发劝持觞。
和赵茂嘉郎中双头芍药二首 其一,宋,辛弃疾,昨日梅华同语笑，今朝芍药并芬芳。弟兄殿住春风了，却遣花来送一觞。
和赵晋臣送糟蟹,宋,辛弃疾,人间缓急正须才，郭索能令酒禁开。一水一山十五日，从来能事不相催。
和诸葛元亮韵,宋,辛弃疾,偊泛清溪李郭船，路旁人已羡登仙。看君不似南阳卧，只似哦诗孟浩然。
和郭逢道韵 其一,宋,辛弃疾,枣树平生叹子阳，里歌虽短意偏长。东家昨夜梅花发，愧我分他一半香。
和郭逢道韵 其二,宋,辛弃疾,君家富贵有汾阳，只要文章光焰长。莫为梅花费诗句，细思丹桂是天香。
和傅岩叟梅花二首 其二,宋,辛弃疾,灵均恨不与同时，欲把幽香赠一枝。堪入离骚文字不，当年何事未相知。
和傅岩叟梅花二首 其一,宋,辛弃疾,月澹黄昏欲雪时，小窗犹欠岁寒枝。暗香疏影无人处，唯有西湖处士知。
林贵文买牡丹见赠至彭村偶题,宋,辛弃疾,宝刀和雨剪流霞，送到彭村刺史家。闻道名园春已过，千金还买暨家花。
送剑与傅岩叟,宋,辛弃疾,镆邪三尺照人寒，试与挑灯子细看。且挂空斋作琴伴，未须携去斩楼兰。
郡斋怀隐庵 其二,宋,辛弃疾,空山钟鼓梵王家，小立西风数过鸦。秋色无多谁占断，长廊西畔佛桑花。
郡斋怀隐庵 其一,宋,辛弃疾,天寒秋色入平林，更著西风月下砧。旧日醉吟浑不管，如今节物总关心。
重午日戏书,宋,辛弃疾,青山吞吐古今月，绿树低昂朝暮风。万事有为应有尽，此身无我自无穷。
读书,宋,辛弃疾,是非得失两茫茫，闲把遗书细较量。掩卷古人堪笑处，起来摩腹步长廊。
读邵尧夫诗,宋,辛弃疾,饮酒已输陶靖节，作诗犹爱邵尧夫。若论老子胸中事，除却溪山一事无。
偶作,宋,辛弃疾,至性由来禀太和，善人何少恶人多。君看泻水著平地，正作方圆有几何。
偶题 其二,宋,辛弃疾,人言大道本强名，毕竟名从有处生。昭氏鼓瑟谁解听，亦无亏处亦无成。
偶题,宋,辛弃疾,逢花眼倦开，见酒手频推。不恨吾年老，恨他将病来。
偶题 其一,宋,辛弃疾,人生忧患始于名，旦喜无闻过此生。却得少年耽酒力，读书学剑两无成。
宿驿 其一,宋,辛弃疾,他乡异县老何堪，短发萧萧不胜簪。旋买一樽持自贺，病身安稳到江南。
移竹,宋,辛弃疾,每因种树悲年事，待看成阴是几时。眼见子孙孙又子，不如栽竹绕园池。
游武夷作棹歌呈晦翁十首 其一,宋,辛弃疾,一水奔流叠嶂开，溪头千步响如雷。扁舟费尽篙师力，咫尺平澜上不来。
游武夷作棹歌呈晦翁十首 其二,宋,辛弃疾,山上风吹笙鹤声，山前人望翠云屏。蓬莱枉觅瑶池路，不道人间有幔亭。
游武夷作棹歌呈晦翁十首 其三,宋,辛弃疾,玉女峰前一棹歌，烟鬟雾髻动清波。游人去后枫林夜，月满空山可奈何。
游武夷作棹歌呈晦翁十首 其四,宋,辛弃疾,见说仙人此避秦，爱随流水一溪云。花开花落无寻处，彷佛吹箫月夜闻。
游武夷作棹歌呈晦翁十首 其五,宋,辛弃疾,千丈搀天翠壁高，定谁狡狯插遗樵。神仙万里乘风去，更度槎枒个样桥。
游武夷作棹歌呈晦翁十首 其六,宋,辛弃疾,山头有路接无尘，欲觅王孙试问津。瞥向苍崖高处见，三三两两看游人。
游武夷作棹歌呈晦翁十首 其七,宋,辛弃疾,巨石亭亭缺齧多，悬知千古也消磨。人间正觅擎天柱，无奈风吹雨打何。
游武夷作棹歌呈晦翁十首 其八,宋,辛弃疾,自有山来几许年，千奇万怪只依然。试从精舍先生问，定在包牺八卦前。
游武夷作棹歌呈晦翁十首 其九,宋,辛弃疾,山中有客帝王师，日日吟诗坐钓矶。费尽烟霞供不足，几时西伯载将归。
游武夷作棹歌呈晦翁十首 其十,宋,辛弃疾,行尽桑麻九曲天，更寻佳处可留连。如今归棹如掤箭，不似来时上水船。
赋葡萄,宋,辛弃疾,高架金茎照水寒，累累小摘便堆盘。喜君不酿凉州酒，来救衰翁舌本乾。
醉书其壁 其二,宋,辛弃疾,去年冠盖长安道，客里因循过了梅。今岁花开转多事，簿书丛里两三杯。
醉书其壁 其一,宋,辛弃疾,颇觉参禅近有功，因空成色色成空。色空静处如何说，且坐清凉境界中。
题金相寺净照轩诗,宋,辛弃疾,净是净空空即色，照应照物物非心。请看窗外一轮月，正在碧潭千丈深。
题鹅湖壁,宋,辛弃疾,昔年留此苦思归，为忆啼门玉雪儿。鸾鹄飞残梧竹冷，只今归兴却迟迟。
题福州参泉二首 其二,宋,辛弃疾,三泉参错本儿嬉，认作参星转更痴。却笑世间真狡狯，古今能有几人知。
题福州参泉二首 其一,宋,辛弃疾,两泉水出更温泉，这里原无一二三。欲识当年参字意，行人浴罢试求参。
鹤鸣亭独饮,宋,辛弃疾,小亭独酌兴悠哉，忽有清愁到酒杯。四面青山围欲合，不知愁自那边来。
鹤鸣亭绝句四首 其四,宋,辛弃疾,清欢那复笑开口，閒事长令闷破头。更有不堪萧索处，西风过了菊花秋。
鹤鸣亭绝句四首 其三,宋,辛弃疾,旧时秋水醉吟者，且作西山病叟呼。可惜黄花逢令节，樽中酒燥笔头枯。
鹤鸣亭绝句四首 其二,宋,辛弃疾,安石榴花翠竹枝，婆娑其下更何为。溪流自有无声处，鹤舞不如闲立时。
鹤鸣亭绝句四首 其一,宋,辛弃疾,饱饭闲游绕小溪，却将往事细寻思。有时思到难思处，拍碎阑干人不知。
忆李白,宋,辛弃疾,当年宫殿赋昭阳，岂信人间过夜郎。明月入江依旧好，青山埋骨至今香。不寻饭颗山头伴，却趁汨罗江上狂。定要骑鲸归汗漫，故来濯足戏沧浪。
丙寅九月二十八日作来年将告老,宋,辛弃疾,渐识空虚不二门，扫除诸幻绝根尘。此心自拟终成佛，许事从今只任真。有我故应还起灭，无求何自别冤亲。西山病叟支离甚，欲向君王乞此身。
丙寅岁山间竞传诸将有下棘寺者,宋,辛弃疾,去年骑鹤上扬州，意气平吞万户侯。谁使匈奴来塞上，却从廷尉望山头。荣华大抵有时歇，祸福无非自己求。记取山西千古恨，李陵门下至今羞。
仙迹岩,宋,辛弃疾,地秘岩藏骨，溪灵膝印痕。虚床惟太姥，别席尽曾孙。披牒秦朝远，遗坛汉祀存。何时幔亭侧，重复见幢幡。
玉真书院经德堂,宋,辛弃疾,平生经德几人知，莫忘当年两字师。绝代本无空谷叹，逢人且觅瑱山诗。千章古木阴浓处，万卷藏书读尽时。却把一杯堂上笑，世间多少啖名儿。
有以事来请者效康节体作诗以答之,宋,辛弃疾,未能立得自家身，何暇将身更为人。借使有求能尽与，也知方笑已生嗔。器才满后须招损，镜太明时易受尘。终日闭门无客至，近来鱼鸟却相亲。
江行吊宋齐邱,宋,辛弃疾,尝笑韩非死说难，先生事业最相关。能令父子君臣际，常在干戈揖逊间。秋浦山高明月在，丹阳人去晚风闲。可怜千古长江水，不与渠侬洗厚颜。
即事示儿,宋,辛弃疾,扫迹衡门下，终朝抱膝吟。贫须依稼穑，老不厌山林。有酒无馀愿，因闲得此心。西园早行乐，桃李渐成阴。
寿朱晦翁,宋,辛弃疾,西风卷尽护霜筠，碧玉壶天月色新。凤历半千开诞日，龙山重九逼佳辰。先心坐使鬼神伏，一笑能回宇宙春。历数唐尧千载下，如公仅有两三人。
寿赵茂嘉郎中二首 其二,宋,辛弃疾,鹅湖山麓湛溪湄，华屋眈眈照绿漪。子侄日为真率会，弟兄剩有唱酬诗。杨花榆荚浑如许，苦笋樱桃正是时。待酌西江援北斗，摩挲金狄与君期。
寿赵茂嘉郎中二首 其一,宋,辛弃疾,玉色长身白首郎，当年麾节几甘棠。力贫活物阴功大，未老垂车逸兴长。久矣如今太公望，岿然真是鲁灵光。朝廷正尔尊黄发，稳驾蒲轮觐玉皇。
和人韵,宋,辛弃疾,老奴权至使将军，非所宜蒙定可黥。嫫母侏儒曾一笑，瓠壶藤蔓便相萦。解纷已见立谈顷，漏网从今太横生。岂是人间重生女，只应诗老例多情。
和人韵,宋,辛弃疾,老来筋力上山迟，过眼风光自崛奇。拟放狂歌花已笑，正羞短发雪偏垂。溪山能破几緉屐，风雨连催十二时。且锁君诗怕飞去，从人唤我虎头痴。
和吴克明广文赋梅,宋,辛弃疾,谁咏寒枝入国风，广文官冷更诗穷。偶随岸柳春先觉，试比山樊韵不同。十顷清风明月外，一杯疏影暗香中。遥知一夜相思后，铁石心肠也恼翁。
和前人观梅雪有怀见寄,宋,辛弃疾,相思几欲扣停云，抱疾还嗟老不文。满眼梅花深雪片，何人野鹤在鸡群。诗肩相见高如旧，酒甲而今蘸几分。且向梁园赋清景，自知才思不如君。
和前人韵 其一,宋,辛弃疾,池鱼岂足较浮沉，邱貉何曾异古今。末路长怜鞭马腹，淡交端可炙牛心。山方高卧云长乱，松本忘言风自吟。昨日溪南鸡酒社，长卿多病不能临。
和前人韵 其二,宋,辛弃疾,茶瓜不作片时留，又向悠然作胜游。花径似经新扫洒，竹林唤起旧风流。天教有象皆楷写，世已无书可校雠。长日苦遭蝉噪聒，杖藜拟访涧泉秋。
和赵昌父问讯新居之作,宋,辛弃疾,草堂经始上元初，四面溪山画不如。畴昔人怜翁失马，只今自喜我知鱼。苦无突兀千间庇，岂负辛勤一束书。种木十年浑未办，此心留待百年馀。
和赵直中提干韵,宋,辛弃疾,万事推移本偶然，无亏何处更求全。折腰曾愧五斗米，负郭元无三顷田。城碍夕阳宜杖履，山供醉眼费云烟。怪君不顾笙歌误，政拟新诗去鸟边。
和赵茂嘉郎中赋梅,宋,辛弃疾,空谷春迟懒却梅，年年不肯犯寒开。怕看零落雁先去，欲伴孤高人未来。解后平生惟酒可，风流抵死要诗催。更怜雪屋君家树，三十年来手自栽。
咏雪,宋,辛弃疾,书窗夜生白，城角晓增悲。未奏蔡州捷，且歌梁苑诗。餐毡怀雁使，无酒羡羔儿。农事勤忧国，明年喜可知。
赵文远见和用韵答之,宋,辛弃疾,粝食粗衣饱暖时，从他鼻涕自垂颐。万金药岂世无有，九折臂馀人始知。过雨沾香辞落蒂，随风飞絮趁游丝。我无妙语酬春事，惭愧新歌值凤吹。
闻科诏勉诸子,宋,辛弃疾,秋举无多日，天书已十行。绝编能自苦，下笔定成章。不见三公后，空长七尺强。明年吏部选，梅福更仇香。
诸葛元亮见和复用韵答之,宋,辛弃疾,大儒学礼小儒诗，听取胪传夜控颐。事出肺肝人易见，道如饮食味难知。此生能著几緉屐，何处高悬一缕丝。却笑空山顽老子，年来堪受八风吹。
偶作 其三,宋,辛弃疾,老去都无宠辱惊，静中时见古今情。大凡物必有终始，岂有人能脱死生。日月相催飞似箭，阴阳为寇惨于兵。此身果欲参天地，且读中庸尽至诚。
偶作 其二,宋,辛弃疾,一气同生天地人，不知何者是吾身。欲依佛老心难住，却对渔樵语益真。静处时呼酒贤圣，病来稍识药君臣。由来不乐金朱事，且喜长同垄亩民。
偶作 其一,宋,辛弃疾,儿曹谈笑觅封侯，自喜婆娑老此丘。棋斗机关嫌狡狯，鹤贪吞啖损风流。强留客饮浑忘倦，已办官租百不忧。我识箪瓢真乐处，诗书执礼易春秋。
第四子学春秋发愤不辍书以勉之,宋,辛弃疾,春雨昼连夜，春江冷欲冰。清愁殊浩荡，莫景剧飞腾。身是归休客，心如入定僧。西园曾到不，要学仲舒能。
傅岩叟见和用韵答之,宋,辛弃疾,万里鱼龙会有时，壮怀歌罢涕交颐。一毛未许杨朱拔，三战空怀鲍叔知。明月夜光多白眼，高山流水自朱丝。尘埃野马知多少，拟倩撩天鼻孔吹。
答余叔良和韵,宋,辛弃疾,东舍延朝爽，西林媚夕曛。有生同扰扰，何路出纷纷。暖日鹓鸾伴，空山鸟兽群。本来同一致，休笑众人醺。
感怀示儿辈,宋,辛弃疾,安乐常思病苦时，静观山下有雷颐。十千一斗酒无分，六十三年事自知。错处真成九州铁，乐时能得几絇丝。新春老去惟梅在，一任狂风日夜吹。
感怀示儿辈,宋,辛弃疾,穷处幽人乐，徂年烈士悲。归田曾有志，责子且无诗。旧恨王夷甫，新交蔡克儿。渊明去我久，此意有谁知。
新年团拜后和主敬韵并呈雪平,宋,辛弃疾,已把年华逊得翁，满前依旧祖遗踪。谢家固不多安石，阮氏还能几嗣宗。今是昨非当谓梦，富妍贫丑各为容。修然白发犹何事，祇好三人自一龙。
题鹤鸣亭 其一,宋,辛弃疾,种竹栽花猝未休，乐天知命且无忧。百年自运非人力，万事从今与鹤谋。用力何如巧作凑，封侯原自曲如钩。请看鱼鸟飞潜处，更有鸡虫得失不。
题鹤鸣亭 其三,宋,辛弃疾,林下萧然一秃翁，斜阳扶杖对西风。功名此去心如水，富贵由来色是空。便好洗心依佛祖，不妨强笑伴儿童。客来閒说那堪听，且喜新来耳渐聋。
题鹤鸣亭 其二,宋,辛弃疾,莫被閒愁挠太和，愁来只用暗消磨。随流上下宁能免，惊世功名不用多。閒看蜂衙足官府，梦随蚁斗有干戈。疏帘竹簟山茶碗，此是幽人安乐窝。
书清凉境界壁 其一,宋,辛弃疾,从今数到七十岁，一十四度见梅花。何况人生七十少，云胡不归留此耶。
送悟老住明教禅院,宋,辛弃疾,道人匡庐来，籍籍倾众耳。规摹小轩中，坐稳得坎止。慈云为谁出，法席应众启。招提隐山腹，深净端可喜。夜禅馀机锋，文字入游戏。会有化人来，伽陀开短纸。
戏书圆觉经后,宋,辛弃疾,圆觉十二菩萨问，吾取一二馀鄙哉。若是如来真实语，众生却自胜如来。
吴克明广文见和再用韵答之,宋,辛弃疾,彼茁江汉姿，当春风露足。美芹或以献，深愧野人腹。君诗穷草木，命骚可奴仆。更怜无俗韵，爱竹不爱肉。渠侬如石鼎，正作蛟龙缩。欲烹无鱼来，苍蝇声绕屋。
寿朱文公,宋,辛弃疾,玉漏声沉晓色回，五云绚綵映庭槐。持巾珠履搀称贺，飞鞚貂珰押赐来。黄菊尚迟三日约，碧桃已作十分开。洞天春色非人世，不记河第几回。
寿赵守,宋,辛弃疾,天孙锦字织云烟，来向红尘了世缘。前去中秋犹十日，后来甲子更千年。墙南竹韵调琴谱，堂北萱香载酒船。且与剪圭偿旧约，不妨却伴橘中仙。
周氏敬荣堂诗,宋,辛弃疾,泰伯古至德，以逊天下闻。周公去未远，二叔乃流言。春风棠棣萼，秋日脊令原。岂无良友生，岁晏谁急难。当年召公诗，虑缺兄弟恩。贤哉首阳子，此粟久不餐。末俗益可嗟，有货无天伦。仓卒竞锱铢，或不暇掩亲。朝从官府去，暮与妻妾论。手植父桑柘，俄顷楚越分。口泽母杯圈，改作唇齿寒。我观天地间，孰不知爱身。有伐其左臂，那复右者存。君看百足虫，至死身不颠。一矢折甚易，累十力则艰。世其有不知，利欲令智昏。周君千载士，金玉四弟昆。状如商山皓，雍雍古衣冠。又如孔门科，行义皆可尊。我行前冈上，人指孝友门。邀我饮其家，本末能具陈。我家所自出，嘉祐刘三元。至今起俗说，闻者薄夫醇。逮我先君子，仁孝俭且文。室有相乳猫，庭有同心兰。推梨更逊枣，左右儿曹欢。尺布与斗粟，咄哉彼何人。比屋二百年，试比东西邻。东家馀破釜，西里今颓垣。萁豆自煎煮，拔地无本根。逼逼守遗戒，岂不在子孙。矧复学圣贤，遑恤后富贫。谁书百忍字，何不一笑温。我老悲古道，闻此摧肺肝。洗盏前致词，福善天匪悭。圣朝重揖逊，欲尧舜此民。请君大其门，车马行便蕃。长歌谪仙李，茂记文公韩。我诗聊复再，语拙意则真。此书君勿嗤，傥俟采诗官。
和赵国兴知录赠琴,宋,辛弃疾,赵君胸中何瑰奇，白日照耀珊瑚枝。新诗哦成七字句，孤桐赠我千金资。人间皓齿蛾眉斧，筝笛纷纷君未许。自言工作古离骚，十指黄钟挟大吕。芙蓉清江薜荔塘，灵均一去乘鸾凰。君试一弹来故乡，荷衣蕙带芳椒堂。往时嵇阮二三子，能以遗音还正始。谁令窈窕从户窥，曾闻长卿心好之。低头儿女调音节，此器岂因渠辈设。劝君往和薰风弦，明光佩玉声璆然。此时高山与流水，应有钟期知妙旨。只今欲解无弦嘲，听取长松万壑风萧骚。
和赵晋臣敷文积翠岩去颣石,宋,辛弃疾,两峰如长喉，有石鲠其内。千金随侯珠，磊落见微颣。何言西子美，捧心作颦态。夷齐立著肩，欲间使分背。小亏或大全，知恶及真爱。堂堂老充国，荒寻得幽对。朝夕与山语，俯仰弥三载。谓我知子心，茅塞厌荟薱。有美玉于斯，雕琢那可废。芝兰生当户，虽芳亦芟刈。邑有从事贤，闻之重慷慨。太清点浮云，谁令久滓秽。指挥俄顷间，急雨破春块。开豁喜新辟，偪仄忘旧碍。得非神禹手，勇凿耻不逮。又如持金篦，刮膜生美睐。渠言农去草，见恶佩前诲。主人吟古风，格调剧清裁。我评此章句，真是杜陵辈。入蜀脚未定，欲掷石笋退。火与金水同，其石为铄淬。劝君莫放手，玉石恐俱碎。累然颈下瘿，割之命随溃。此石幸胜之，此举君勿再。姑置毋多谈，俱想增胜槩。会当携酒去，物理剖茫昧。此邦刘知道，光焰文章在。今将清风峡，与岩传百代。
信笔再和二首 其二,宋,辛弃疾,春酒频开赤印灰，一尊忘我更忘骸。青山只隔二三里，恰似高人呼不来。
信笔再和二首 其一,宋,辛弃疾,此心一似篆烟灰，好向君王早乞骸。何处幽人来问讯，横担竹杖过溪来。
送别湖南部曲,宋,辛弃疾,青衫匹马万人呼，幕府当年急急符。愧我明珠成薏苡，负君赤手缚于菟。观书到老眼如镜，论事惊人胆满躯。万里云霄送君去，不妨风雨破吾庐。
哭㔶十五章 其十五,宋,辛弃疾,百年风雨过，达者齐殇彭。嗟我反不如，其下不及情。
哭㔶十五章 其十四,宋,辛弃疾,世无扁和手，遗恨归砭剂。嗟谁使之然，刻舟宁复记。
哭㔶十五章 其十三,宋,辛弃疾,昨宵北窗下，不敢高声语。悲深意颠倒，尚疑惊著汝。
哭㔶十五章 其十二,宋,辛弃疾,我痛须自排，汝痴故难忘。何时篆冈竹，重来看眉藏。
哭㔶十五章 其十一,宋,辛弃疾,足音答答来，多在雪楼下。尚忆附爷耳，指问壁间画。
哭㔶十五章 其十,宋,辛弃疾,从人索莲花，手持双白羽。莲花不可见，莲子心独苦。
哭㔶十五章 其九,宋,辛弃疾,中堂与曲室，闻汝啼哭声。汝父与汝母，何处可坐行。
哭㔶十五章 其八,宋,辛弃疾,泪尽眼欲枯，痛深肠已绝。汝方游浩荡，万里挟雄铁。
哭㔶十五章 其六,宋,辛弃疾,笑揖索酒罢，高吟关关鸠。至今此篇诗，狼籍在床头。
哭㔶十五章 其五,宋,辛弃疾,糊涂不成书，把笔意甚喜。举头见爷笑，持付三四纸。
哭㔶十五章 其四,宋,辛弃疾,他年驷马车，谓可高吾门。只今关心处，政在青枫根。
哭㔶十五章 其三,宋,辛弃疾,念汝虽孩童，气已负山岳。送汝已成人，行路已悲愕。
哭㔶十五章 其二,宋,辛弃疾,玉雪色可爱，金石声更清。孰知摧轮早，跬步不可行。
哭㔶十五章 其一,宋,辛弃疾,方看竹马戏，已作薤露歌。哀哉天丧予，老泪如倾河。
哭㔶十五章 其七,宋,辛弃疾,汝父诚有罪，汝母孝且慈。独不为母计，仓皇去何之。
读圆觉经,宋,辛弃疾,二十五轮清净观，上中下期春夏斋。本来欲造空虚地，那得许多缠绕来。
偶题 其三,宋,辛弃疾,闲花浪蕊不知名，又是一番春草生。病起小园无一事，杖藜看得绿阴成。
黄沙书院,宋,辛弃疾,隐几南窗万念灰，只疑土木是形骸。柴门不用常关著，怕有文殊问疾来。
蒌蒿宜作河豚羹,宋,辛弃疾,河豚挟鸩毒，杀人一脔足。蒌蒿或济之，赤心置人腹。方其在野中，卫青混奴仆。及登君子堂，园绮成骨肉。暴乾及为脯，拳曲猬毛缩。寄君频咀嚼，去翳如折屋。
一枝花/促拍满路花 醉中戏作,宋,辛弃疾,千丈擎天手。万卷悬河口。黄金腰下印，大如斗。更千骑弓刀，挥霍遮前后。百计千方久。似斗草儿童，赢个他家偏有。算枉了、双眉长恁皱。白发空回首。那时闲说向，山中友。看丘陇牛羊，更辨贤愚否。且自栽花柳。怕有人来，但只道、今朝中酒。
一络索 闺思,宋,辛弃疾,羞见鉴鸾孤却。倩人梳掠。一春长是为花愁，甚夜夜、东风恶。行绕翠帘珠箔。锦笺谁托。玉觞泪满却停觞，怕酒似、郎情薄。
一剪梅 游蒋山呈叶丞相,宋,辛弃疾,独立苍茫醉不归。日暮天寒，归去来兮。探梅踏雪几何时。今我来思。杨柳依依。白石江头曲岸西。一片闲愁，芳草萋萋。多情山鸟不须啼。桃李无言，下自成蹊。
一剪梅 尘洒衣裾客路长,宋,辛弃疾,尘洒衣裾客路长。霜林已晚，秋蕊犹香。别离触处是悲凉。梦里青楼，不忍思量。天宇沈沈落日黄。云遮望眼，山割愁肠。满怀珠玉泪浪浪。欲倩西风，吹到兰房。
一剪梅 歌罢尊空月坠西,宋,辛弃疾,歌罢尊空月坠西。百花门外，烟翠霏微。绛纱笼烛照于飞。归去来兮。归去来兮。酒入香腮分外宜。行行问道，还肯相随。娇羞无力应人迟。何幸如之。何幸如之。
一剪梅 记得同烧此夜香,宋,辛弃疾,记得同烧此夜香，人在回廊，月在回廊。而今独自睚昏黄，行也思量，坐也思量。锦字都来三两行，千断人肠，万断人肠。雁儿何处是仙乡？来也恓惶，去也恓惶。
一剪梅 中秋无月,宋,辛弃疾,忆对中秋丹桂丛。花在杯中，月在杯中。今宵楼上一尊同，云湿纱窗，雨湿纱窗。浑欲乘风问化工。路也难通，信也难通。满堂惟有烛花红，杯且从容，歌且从容。
一落索 信守王道夫席上和赵达夫赋金林檎韵,宋,辛弃疾,锦帐如云处。高不知重数。夜深银烛泪成行，算都把、心期付。莫待燕飞泥污。问花花诉。不知花定有情无，似却怕、新词妒。
八声甘州 为建康胡长文留守寿。时方阅拆红梅之舞，且有锡带之宠,宋,辛弃疾,把江山好处付公来，金陵帝王州。想今年燕子，依然认得，王谢风流。只用平时尊俎，弹压万貔貅。依旧钧天梦，玉殿东头。看取黄金横带，是明年准拟，丞相封侯。有红梅新唱，香阵卷温柔。且华堂、通宵一醉，待从今、更数八千秋。公知否，邦人香火，夜半才收。
八声甘州 夜读李广传，不能寐。因念晁楚老、杨民瞻约同居山间，戏用李广事赋以寄之,宋,辛弃疾,故将军饮罢夜归来，长亭解雕鞍。恨灞陵醉尉，匆匆未识，桃李无言。射虎山横一骑，裂石响惊弦。落魄封侯事，岁晚田园。谁向桑麻杜曲，要短衣匹马，移住南山？看风流慷慨，谈笑过残年。汉开边，功名万里，甚当年健者也曾闲？纱窗外，斜风细雨，一阵轻寒。
卜算子 万里籋浮云,宋,辛弃疾,万里籋浮云，一喷空凡马。叹息曹瞒老骥诗，伏枥如公者。山鸟哢窥檐，野鼠饥翻瓦。老我痴顽合住山，此地菟裘也。
卜算子 其三 为人赋荷花,宋,辛弃疾,红粉靓梳妆，翠盖低风雨。占断人间六月凉，期月鸳鸯浦。根底藕丝长，花里莲心苦。只为风流有许愁，更衬佳人步。
卜算子 其五 用庄语,宋,辛弃疾,一以我为牛，一以吾为马。人与之名受不辞，善学庄周者。江海任虚舟，风雨从飘瓦。醉者乘车坠不伤，全得于天也。
卜算子 用韵答赵晋臣敷文，赵有真得归，方是闲二堂,宋,辛弃疾,百郡怯登车，千里输流马。乞得胶胶扰扰身，却笑区区者。野水玉鸣渠，急雨珠跳瓦。一榻清风方是闲，真得归来也。
卜算子 其三 饮酒不写书,宋,辛弃疾,一饮动连宵，一醉长三日。废尽寒暄不写书，富贵何由得。请看冢中人，冢似当时笔。万札千书只恁休，且进杯中物。
卜算子 其二 饮酒成病,宋,辛弃疾,一个去学仙，一个去学佛。仙饮千杯醉似泥，皮骨如金石。不饮便康强，佛寿须千百。八十馀年入涅槃，且进杯中物。
卜算子 其一 饮酒败德,宋,辛弃疾,盗蹠傥名丘，孔子还名蹠。蹠圣丘愚直至今，美恶无真实。简册写虚名，蝼蚁侵枯骨。千古光阴一霎时，且进杯中物。
卜算子 其四 齿落,宋,辛弃疾,刚者不坚牢，柔者难摧挫。不信张开口了看，舌在牙先堕。已阙两边厢，又豁中间个。说与儿曹莫笑翁，狗窦从君过。
卜算子 其一,宋,辛弃疾,修竹翠罗寒，迟日江山暮。幽径无人独自芳，此恨知无数。只共梅花语，懒逐游丝去。著意寻春不肯香，香在无寻处。
卜算子 其二 闻李正之茶马讣音,宋,辛弃疾,欲行且起行，欲坐重来坐。坐坐行行有倦时，更枕闲书卧。病是近来身，懒是从前我。静扫瓢泉竹树阴，且恁随缘过。
卜算子 其八 漫兴,宋,辛弃疾,千古李将军，夺得胡儿马。李蔡为人在下中，却是封侯者。芸草去陈根，笕竹添新瓦。万一朝家举力田，舍我其谁也。
卜算子 其六 漫兴,宋,辛弃疾,夜雨醉瓜庐，春水行秧马。点检田间快活人，未有如翁者。秃尽兔毫锥，磨透铜台瓦。谁伴扬雄作解嘲，乌有先生也。
卜算子 其七 漫兴,宋,辛弃疾,珠玉作泥沙，山谷量牛马。试上累累丘垄看，谁是强梁者。水浸浅深檐，山压高低瓦。山水朝来笑问人，翁早归来也。
上西平/金人捧露盘 其一 会稽秋风亭观雪,宋,辛弃疾,九衢中，杯逐马，带随车。问谁解、爱惜琼华。何如竹外，静听窣窣蟹行沙。自怜是，海山头，种玉人家。纷如斗，娇如舞，才整整，又斜斜。要图画，还我渔蓑。冻吟应笑，羔儿无分谩煎茶。起来极目，向弥茫、数尽归鸦。
上西平/金人捧露盘 其二 送杜叔高,宋,辛弃疾,恨如新，新恨了，又重新。看天上、多少浮云。江南好景，落花时节又逢君。夜来风雨，春归似欲留人。尊如海，人如玉，诗如锦，笔如神。能几字、尽殷勤。江天日暮，何时重与细论文。绿杨阴里，听阳关、门掩黄昏。
千年调 开山径得石壁，事出望外，意天之所赐邪，喜而赋之,宋,辛弃疾,左手把青霓，右手挟明月。吾使丰隆前导，叫开阊阖。周游上下，径入寥天一。览县圃，万斛泉，千丈石。钧天广乐，燕我瑶之席。帝饮予觞甚乐，赐汝苍璧。嶙峋突兀，正在一丘壑。余马怀，仆夫悲，下恍惚。
千年调    蔗庵小阁名曰卮言，作此词以嘲之,宋,辛弃疾,卮酒向人时，和气先倾倒。最要然然可可，万事称好。滑稽坐上，更对鸱夷笑。寒与热，总随人，甘国老。少年使酒，出口人嫌拗。此个和合道理，近日方晓。学人言语，未会十分巧。看他们，得人怜，秦吉了。
千秋岁 为金陵史致道留守寿,宋,辛弃疾,塞垣秋草。又报平安好。尊俎上，英雄表。金汤生气象，珠玉霏谭笑。春近也，梅花得似人难老。莫惜金尊倒。凤诏看看到。留不住，江东小。从容帷幄去，整顿乾坤了。千百岁，从今尽是中书考。
小重山 其一 茉莉,宋,辛弃疾,倩得薰风染绿衣。国香收不起，透冰肌。略开些子未多时。窗儿外，却早被人知。越惜越娇痴。一枝云鬓上，那人宜。莫将他去比荼蘼。分明是，他更的些儿。
小重山 与客泛西湖,宋,辛弃疾,绿涨连云翠拂空。十分风月处，著衰翁。垂杨影断岸西东。君恩重，教且种芙蓉。十里水晶宫。有时骑马去，笑儿童。殷勤却谢打头风。船儿住，且醉浪花中。
小重山 其二 席上和人韵送李子永,宋,辛弃疾,旋制离歌唱未成。阳关先画出，柳边亭。中年怀抱管弦声。难忘处，风月此时情。夜雨共谁听。尽教清梦去，两三程。商量诗价重连城。相如老，汉殿旧知名。
山鬼谣/摸鱼儿,宋,辛弃疾,问何年，此山来此，西风落日无语。看君似是羲皇上，直作太初名汝。溪上路。算只有、红尘不到今犹古。一杯谁举。笑我醉呼君，崔嵬未起，山鸟覆杯去。须记取。昨夜龙湫风雨。门前石浪掀舞。四更山鬼吹灯啸，惊倒世间儿女。依约处。还问我、清游杖屦公良苦。神交心许。待万里携君，鞭笞鸾凤，诵我远游赋。
丑奴儿 书博山道中壁,宋,辛弃疾,少年不识愁滋味，爱上层楼，爱上层楼，为赋新词强说愁。而今识尽愁滋味，欲说还休，欲说还休，却道天凉好个秋。
丑奴儿 博山道中效李易安体,宋,辛弃疾,千峰云起，骤雨一霎儿价。更远树斜阳，风景怎生图画？青旗卖酒，山那畔别有人间，只消山水光中，无事过这一夏。午醉醒时，松窗竹户，万千潇洒。野鸟飞来，又是一般闲暇。却怪白鸥，觑著人欲下未下。旧盟都在，新来莫是，别有说话？
丑奴儿 其二,宋,辛弃疾,寻常中酒扶头后，歌舞支持。歌舞支持。谁把新词唤住伊。临歧也有旁人笑，笑己争知。笑己争知。明月楼空燕子飞。
丑奴儿 其五,宋,辛弃疾,年年索尽梅花笑，疏影黄昏。疏影黄昏。香满东风月一痕。清诗冷落无人寄，雪艳冰魂。雪艳冰魂。浮玉溪头烟树村。
丑奴儿 其四,宋,辛弃疾,近来愁似天来大，谁解相怜。谁解相怜。又把愁来做个天。都将今古无穷事，放在愁边。放在愁边。却自移家向酒泉。
丑奴儿/采桑子 和铅山陈簿韵,宋,辛弃疾,鹅湖山下长亭路，明月临关。明月临关。几阵西风落叶乾。新词谁解裁冰雪，笔墨生寒。笔墨生寒。曾说离愁千万般。
丑奴儿 其一 醉中有歌此诗以劝酒者，聊檃括之,宋,辛弃疾,晚来云淡秋光薄，落日晴天。落日晴天。堂上风斜画烛烟。从渠去买人间恨，字字都圆。字字都圆。肠断西风十四弦。
乌夜啼 其一 山行约范廓之不至,宋,辛弃疾,江头醉倒山公。月明中。记得昨宵归路、笑儿童。溪欲转。山已断。两三松。一段可怜风月、欠诗翁。
乌夜啼,宋,辛弃疾,晚花露叶风条。燕飞高。行过长廊西畔、小红桥。歌再起，人再舞，酒才消。更把一杯重劝、摘樱桃。
乌夜啼 戏赠籍中人,宋,辛弃疾,江头三月清明。柳风轻。巴峡谁知还是、洛阳城。春寂寂。娇滴滴。笑盈盈。一段乌丝阑上、记多情。
乌夜啼 其二 廓之见和，复用前韵,宋,辛弃疾,人言我不如公。酒频中。更把平生湖海、问儿童。千尺蔓。云叶乱。系长松。却笑一身缠绕、似衰翁。
六么令 其二 再用前韵,宋,辛弃疾,倒冠一笑，华发玉簪折。阳关自来凄断，却怪歌声滑。放浪儿童归舍，莫恼比邻鸭。水连山接。看君归兴，如醉中醒、梦中觉。江上吴侬问我，一一烦君说。坐客尊酒频空，剩欠真珠压。手把鱼竿未稳，长向沧浪学。问愁谁怯。可堪杨柳，先作东风满城雪。
六么令 其一 用陆氏事，送玉山令陆德隆,宋,辛弃疾,酒群花队，攀得短辕折。谁怜故山归梦，千里莼羹滑。便整松江一棹，点检能言鸭。故人欢接。醉怀双橘，堕地金圆醒时觉。长喜刘郎马上，肯听诗书说。谁对叔子风流，直把曹刘压。更看君侯事业，不负平生学。离觞愁怯。送君归后，细写茶经煮香雪。
六州歌头 其二,宋,辛弃疾,晨来问疾，有鹤止庭隅。吾语汝。只三事，太愁予。病难扶。手种青松树。碍梅坞。妨花径，才数尺。如人立。却须锄。秋水堂前，曲沼明于镜，可烛眉须。被山头急雨，耕垄灌泥涂。谁使吾庐。映污渠。叹青山好，檐外竹，遮欲尽，有还无。删竹去，吾乍可，食无鱼。爱扶疏。又欲为山计，千百虑，累吾躯。凡病此。吾过矣。子奚如。口不能言臆对，虽扁鹊、药石难除。有要言妙道，往问北山愚。庶有瘳乎。
六州歌头 其一,宋,辛弃疾,西湖万顷，楼观矗千门。春风路，红堆锦，翠连云。俯层轩。风月都无际，荡空蔼，开绝境，云梦泽，饶八九，不须吞。翡翠明珰，争上金堤去，勃窣媻姗。看贤王高会，飞盖入云烟。白鹭振振，鼓咽咽。记风流远，更休作，嬉游地，等闲看。君不见，韩献子，晋将军，赵孤存。千载传忠献，两定策，纪元勋。孙又子，方谈笑，整乾坤。直使长江如带，依前是、保赵须韩。伴皇家快乐，长在玉津边。只在南园。
太常引 其一 赋十四弦,宋,辛弃疾,仙机似欲织纤罗。仿佛度金梭。无奈玉纤何。却弹作、清商恨多。珠帘影里，如花半面，绝胜隔帘歌。世路苦风波。且痛饮、公无度河。
太常引 其二 寿赵晋臣敷文。彭溪，晋臣所居,宋,辛弃疾,论公耆德旧宗英。吴季子、百馀龄。奉使老于行。更看舞、听歌最精。须同卫武，九十入相，绿竹自青青。富贵出长生。记门外、清溪姓彭。
太常引 寿南涧,宋,辛弃疾,君王著意履声间。便令押、紫宸班。今代又尊韩。道吏部、文章泰山。一杯千岁，问公何事，早伴赤松闲。功业后来看。似江左、风流谢安。
太常引 建康中秋夜，为吕叔潜赋,宋,辛弃疾,一轮秋影转金波，飞镜又重磨。把酒问姮娥：被白发、欺人奈何！乘风好去，长空万里，直下看山河。斫去桂婆娑，人道是、清光更多！
忆王孙 秋江送别，集古句,宋,辛弃疾,登山临水送将归。悲莫悲兮生别离。不用登临怨落晖。昔人非。惟有年年秋雁飞。
木兰花慢 其二 题上饶郡圃翠微楼,宋,辛弃疾,旧时楼上客，爱把酒、向南山。笑白发如今，天教放浪，来往其间。登楼更谁念我，却回头、西北望层栏。云雨珠帘画栋，笙歌雾鬓云鬟。近来堪入画图看。父老愿公欢。甚拄笏悠然，朝来爽气，正尔相关。难忘使君后日，便一花一草报平安。与客携壶且醉，雁飞秋影江寒。
木兰花慢 其一 题广文克明菊隐,宋,辛弃疾,路傍人怪问，此隐者、姓陶不。甚黄菊如云，朝吟暮醉，唤不回头。纵无酒成怅望，只东篱、搔首亦风流。与客朝餐一笑，落英饱便归休。古来尧舜有巢由。江海去悠悠。待说与佳人，种成香草，莫怨灵修。我无可无不可，意先生、出处有如丘。闻道问津人过，杀鸡为黍相留。
木兰花慢 其三 中秋饮酒，将旦，客谓前人诗词有赋待月无送月者，因用天问体赋,宋,辛弃疾,可怜今夕月，向何处、去悠悠？是别有人间，那边才见，光影东头？是天外空汗漫，但长风、浩浩送中秋？飞镜无根谁系？嫦娥不嫁谁留？谓经海底问无由，恍惚使人愁。怕万里长鲸，纵横触破，玉殿琼楼。虾蟆故堪浴水，问云何、玉兔解沉浮？若道都齐无恙，云何渐渐如钩？
木兰花慢 其二 滁州送范倅,宋,辛弃疾,老来情味减，对别酒，怯流年。况屈指中秋，十分好月，不照人圆。无情水，都不管，共西风只管送归船。秋晚莼鲈江上，夜深儿女灯前。征衫，便好去朝天。玉殿正思贤。想夜半承明，留教视草，却遣筹边。长安故人问我，道愁肠殢酒只依然。目断秋霄落雁，醉来时响空弦。
木兰花慢    其一 席上呈张仲固帅兴元,宋,辛弃疾,汉中开汉业，问此地、是耶非？想剑指三秦，君王得意，一战东归。追亡事、今不见，但山川满目泪沾衣。落日胡尘未断，西风塞马空肥。一编书是帝王师，小试去征西。更草草离筵，匆匆去路，愁满旌旗。君思我、回首处，正江涵秋影雁初飞。安得车轮四角，不堪带减腰围。
水龙吟 其四 题瓢泉,宋,辛弃疾,稼轩何必长贫，放泉檐外琼珠泻。乐天知命，古来谁会，行藏用舍。人不堪忧，一瓢自乐，贤哉回也。料当年曾问，饭蔬饮水，何为是、栖栖者。且对浮云山上，莫匆匆、去流山下。苍颜照影，故应流落，轻裘肥马。绕齿冰霜，满怀芳乳，先生饮罢。笑挂瓢风树，一鸣渠碎，问何如哑。
水龙吟 爱李延年歌、淳于髡语，合为词，庶几高唐、神女、洛神赋之意云,宋,辛弃疾,昔时曾有佳人，翩然绝世而独立。未论一顾倾城，再顾又倾人国。宁不知其，倾城倾国，佳人难得。看行云行雨，朝朝暮暮，阳台下、襄王侧。堂上更阑烛灭。记主人、留髡送客。合尊促坐，罗襦襟解，微闻芗泽。当此之时，止乎礼义，不淫其色。但啜其泣矣，啜其泣矣，又何嗟及。
水龙吟 其三 登建康赏心亭,宋,辛弃疾,楚天千里清秋，水随天去秋无际。遥岑远目，献愁供恨，玉簪螺髻。落日楼头，断鸿声里，江南游子。把吴钩看了，栏干拍遍，无人会，登临意。休说鲈鱼堪脍，尽西风，季鹰归未？求田问舍，怕应羞见，刘郎才气。可惜流年，忧愁风雨，树犹如此！倩何人唤取红巾翠袖，揾英雄泪！
水龙吟 其二 用瓢泉韵戏陈仁和兼简诸葛元亮，且督和词,宋,辛弃疾,被公惊倒瓢泉，倒流三峡词源泻。长安纸贵，流传一字，千金争舍。割肉怀归，先生自笑，又何廉也。但衔杯莫问，人间岂有，如孺子、长贫者。谁识稼轩心事，似风乎、舞雩之下。回头落日，苍茫万里，尘埃野马。更想隆中，卧龙千尺，高吟才罢。倩何人与问，雷鸣瓦釜，甚黄钟哑。
水龙吟,宋,辛弃疾,断崖千丈孤松，挂冠更在松高处。平生袖手，故应休矣，功名良苦。笑指儿曹，人间醉梦，莫嗔惊汝。问黄金馀几，旁人欲说，田园计、君推去。叹息芗林旧隐，对先生、竹窗松户。一花一草，一觞一咏，风流杖屦。野马尘埃，扶摇下视，苍然如许。恨当年、九老图中，忘却画、盘园路。
水龙吟 其二 别傅先之提举，时先之有召命,宋,辛弃疾,只愁风雨重阳，思君不见令人老。行期定否，征车几两，去程多少。有客书来，长安却早，传闻追诏。问归来何日，君家旧事，直须待、为霖了。从此兰生蕙长，吾谁与、玩兹芳草。自怜拙者，功名相避，去如飞鸟。只有良朋，东阡西陌，安排似巧。到如今巧处，依前又拙，把平生笑。
水龙吟 其五,宋,辛弃疾,听兮清佩琼瑶些。明兮镜秋毫些。君无去此，流昏涨腻，生蓬蒿些。虎豹甘人，渴而饮汝，宁猿猱些。大而流江海，覆舟如芥，君无助、狂涛些。路险兮、山高些。愧余独处无聊些。冬槽春盎，归来为我，制松醪些。其外芳芬，团龙片凤，煮云膏些。古人兮既往，嗟余之乐，乐箪瓢些。
水龙吟 其三 题雨岩。岩类今所画观音补陀，岩中有泉飞出，如风雨声,宋,辛弃疾,补陀大士虚空，翠岩谁记飞来处。蜂房万点，似穿如碍，玲珑窗户。石髓千年，已垂未落，嶙峋冰柱。有怒涛声远，落花香在，人疑是、桃源路。又说春雷鼻息，是卧龙、弯环如许。不然应是，洞庭张乐，湘灵来去。我意长松，倒生阴壑，细吟风雨。竟茫茫未晓。只应白发，是开山祖。
水龙吟 其二 寄题京口范南伯家文官花。花先白次缘、次绯、次紫、唐会要载学士院有之,宋,辛弃疾,倚栏看碧成朱，等闲褪了香袍粉。上林高选，匆匆又换，紫云衣润。几许春风，朝薰暮染，为花忙损。笑旧家桃李，东涂西抹，有多少、凄凉恨。拟倩流莺说与，记容华、易消难整。人间得意，千红百紫，转头春尽。白发怜君，儒冠曾误，平生官冷。算风流未减，年年醉里，把花枝问。
水龙吟 其一 为韩南涧尚书甲辰岁寿,宋,辛弃疾,渡江天马南来，几人真是经纶手？长安父老，新亭风景，可怜依旧！夷甫诸人，神州沉陆，几曾回首！算平戎万里，功名本是，真儒事、君知否？况有文章山斗，对桐阴、满庭清昼。当年堕地，而今试看，风云奔走。绿野风尘，平章草木，东山歌酒。待他年整顿乾坤事了，为先生寿。
水龙吟,宋,辛弃疾,老来曾识渊明，梦中一见参差是。觉来幽恨，停觞不御，欲歌还止。白发西风，折腰五斗，不应堪此。问北窗高卧，东篱自醉，应别有、归来意。须信此翁未死。到如今、凛然生气。吾侪心事，古今长在，高山流水。富贵他年，直饶未免，也应无味。甚东山何事，当时也道，为苍生起。
水龙吟 其二 次年南涧用前韵为仆寿。仆与公生日相去一日，再和以寿南涧,宋,辛弃疾,玉皇殿阁微凉，看公重试薰风手。高门画戟，桐阴阁道，青青如旧。兰佩空芳，蛾眉谁妒，无言搔首。甚年年却有，呼韩塞上，人争问、公安否。金印明年如斗。向中州、锦衣行昼。依然盛事，貂蝉前后，凤麟飞走。富贵浮云，我评轩冕，不如杯酒。待从公，痛饮八千馀岁，伴庄椿寿。
水龙吟    其一 过南剑双溪楼,宋,辛弃疾,举头西北浮云，倚天万里须长剑。人言此地，夜深长见，斗牛光焰。我觉山高，潭空水冷，月明星淡。待燃犀下看，凭栏却怕，风雷怒，鱼龙惨。峡束沧江对起，过危楼、欲飞还敛。元龙老矣，不妨高卧，冰壶凉簟。千古兴亡，百年悲笑，一时登览。问何人又卸，片帆沙岸，系斜阳缆？
水调歌头 其八 即席和金华杜仲高韵，并寿诸友，惟釂乃佳耳,宋,辛弃疾,万事一杯酒，长叹复长歌。杜陵有客，刚赋云外筑婆娑。须信功名儿辈，谁识年来心事，古井不生波。种种看余发，积雪就中多。二三子，问丹桂，倩素娥。平生萤雪，男儿无奈五车何。看取长安得意，莫恨春风看尽，花柳自蹉跎。今夕且欢笑，明月镜新磨。
水调歌头 其六 和德和上南涧韵,宋,辛弃疾,上界足官府，公是地行仙。青毡剑履旧物，玉立侍天颜。莫怪新来白发，恐是当年柱下，道德五千言。南涧旧活计，猿鹤且相安。歌秦缶，宝康瓠，世皆然。不知清庙钟磬，零落有谁编。堪笑行藏用舍，试问山林钟鼎，底事有亏全。再拜荷公赐，双鹤一千年。
水调歌头 其四 再用韵呈南涧,宋,辛弃疾,千古老蟾口，云洞插天开。涨痕当日何事，汹涌到崔嵬。攫土抟沙儿戏，翠谷苍崖几变，风雨化人来。万里须臾耳，野马骤空埃。笑年来，蕉鹿梦，画蛇杯。黄花憔悴风露，野碧涨荒莱。此会明年谁健，后日犹今视昔，歌舞只空台。爱酒陶元亮，无酒正徘徊。
水调歌头 其七 三山用赵丞相韵答帅幕王君，且有感于中秋近事，并见之末章,宋,辛弃疾,说与西湖客，观水更观山。淡妆浓抹西子，唤起一时观。种柳人今天上，对酒歌翻水调，醉墨卷秋澜。老子兴不浅，歌舞莫教闲。看尊前，轻聚散，少悲欢。城头无限今古，落日晓霜寒。谁唱黄鸡白酒，犹记红旗清夜，千骑月临关。莫说西州路，且尽一杯看。
水调歌头 其六 和王正之右司吴江观雪见寄,宋,辛弃疾,造物故豪纵，千里玉鸾飞。等闲更把，万斛琼粉盖颇黎。好卷垂虹千丈，只放冰壶一色，云海路应迷。老子旧游处，回首梦耶非。谪仙人，鸥鸟伴，两忘机。掀髯把酒一笑，诗在片帆西。寄语烟波旧侣，闻道莼鲈正美，休制芰荷衣。上界足官府，汗漫与君期。
水调歌头 其二 巩采若寿,宋,辛弃疾,泰岳倚空碧，汶水卷云寒。萃兹山水奇秀，列宿下人寰。八世家传素业，一举手攀丹桂，依约笑谈间。宾幕佐储副，和气满长安。分虎符，来近甸，自金銮。政平讼简无事，酒社与诗坛。曾看沙堤归去，应使神京再复，款曲问家山。玉佩揖空阔，碧雾翳苍鸾。
水调歌头 其二 送太守王秉,宋,辛弃疾,酒罢且勿起，重挽史君须。一身都是和气，别去意何如。我辈情钟休问，父老田头说尹，泪落独怜渠。秋水见毛发，千尺定无鱼。望清阙，左黄阁，右紫枢。东风桃李陌上，下马拜除书。屈指吾生馀几，多病故人痛饮，此事正愁馀。江湖有归雁，能寄草堂无。
水调歌头,宋,辛弃疾,落日古城角，把酒劝君留。长安路远，何事风雪敝貂裘。散尽黄金身世，不管秦楼人怨，归计狎沙鸥。明夜扁舟去，和月载离愁。功名事，身未老，几时休。诗书万卷，致身须到古伊周。莫学班超投笔，纵得封侯万里，憔悴老边州。何处依刘客，寂寞赋登楼。
水调歌头 其五 席上为叶仲洽赋,宋,辛弃疾,高马勿捶面，千里事难量。长鱼变化云雨，无使寸鳞伤。一壑一丘吾事，一斗一石皆醉，风月几千场。须作猬毛磔，笔作剑锋长。我怜君，痴绝似，顾长康。纶巾羽扇颠倒，又似竹林狂。解道澄江如练，准备停云堂上，千首买秋光。怨调为谁赋，一斛贮槟榔。
水调歌头 其六 送杨民瞻,宋,辛弃疾,日月如磨蚁，万事且浮休。君看檐外江水，滚滚自东流。风雨瓢泉夜半，花草雪楼春到，老子已菟裘。岁晚问无恙，归计橘千头。梦连环，歌弹铗，赋登楼。黄鸡白酒，君去村社一番秋。长剑倚天谁问，夷甫诸人堪笑，西北有神州。此事君自了，千古一扁舟。
水调歌头,宋,辛弃疾,我亦卜居者，岁晚望三闾。昂昂千里，泛泛不作水中凫。好在书携一束，莫问家徒四壁，往日置锥无。借车载家具，家具少于车。舞乌有，歌亡是，饮子虚。二三子者爱我，此外故人疏。幽事欲论谁共，白鹤飞来似可，忽去复何如。众鸟欣有托，吾亦爱吾庐。
水调歌头 其二 题永丰杨少游提点一枝堂,宋,辛弃疾,万事几时足，日月自西东。无穷宇宙，人是一粟太仓中。一葛一裘经岁，一钵一瓶终日，老子旧家风。更著一杯酒，梦觉大槐宫。记当年，吓腐鼠，叹冥鸿。衣冠神武门外，惊倒几儿童。休说须弥芥子，看取鹍鹏斥鴳，小大若为同。君欲论齐物，须访一枝翁。
水调歌头 其一 赋松菊堂,宋,辛弃疾,渊明最爱菊，三径也栽松。何人收拾，千载风味此山中。手把离骚读遍，自扫落英餐罢，杖屦晓霜浓。皎皎太独立，更插万芙蓉。水潺湲，云澒洞，石巃嵷。素琴浊酒唤客，端有古人风。却怪青山能巧，政尔横看成岭，转面已成峰。诗句得活法，日月有新工。
水调歌头 其二 和赵景明知县韵,宋,辛弃疾,官事未易了，且向酒边来。君如无我，问君怀抱向谁开。但放平生丘壑，莫管旁人嘲骂，深蛰要惊雷。白发还自笑，何地置衰颓。五车书，千石饮，百篇才。新词未到，琼瑰先梦满吾怀。已过西风重九，且要黄花入手，诗兴未关梅。君要花满县，桃李趁时栽。
水调歌头 其五 元日投宿博山寺，见者惊叹其老,宋,辛弃疾,头白齿牙缺，君勿笑衰翁。无穷天地今古，人在四之中。臭腐神奇俱尽，贵贱贤愚等耳，造物也儿童。老佛更堪笑，谈妙说虚空。坐堆豗，行荅飒，立龙钟。有时三盏两盏，淡酒醉蒙鸿。四十九年前事，一百八盘狭路，拄杖倚墙东。老境何所似，只与少年同。
水调歌头 其四 送郑厚卿赴衡州,宋,辛弃疾,寒食不小住，千骑拥春衫。衡阳石鼓城下，记我旧停骖。襟似潇湘桂岭，带似洞庭春草，紫盖屹东南。文字起骚雅，刀剑化耕蚕。看使君，于此事，定不凡。奋髯抵几堂上，尊俎自高谈。莫信君门万里，但使民歌五裤，归诏凤凰衔。君去我谁饮，明月影成三。
水调歌头 其四 醉吟,宋,辛弃疾,四坐且勿语，听我醉中吟。池塘春草未歇，高树变鸣禽。鸿雁初飞江上，蟋蟀还来床下，时序百年心。谁要卿料理，山水有清音。欢多少，歌长短，酒浅深。而今已不如昔，后定不如今。闲处直须行乐，良夜更教秉烛，高会惜分阴。白发短如许，黄菊倩谁簪。
水调歌头 其三 题子似瑱山经德堂，堂，陆象山所名也,宋,辛弃疾,唤起子陆子，经德问何如。万钟于我何有，不负古人书。闻道千章松桂，剩有四时柯叶，霜雪岁寒馀。此是瑱山境，还似象山无。耕也馁，学也禄，孔之徒。青衫毕竟升斗，此意正关渠。天地清宁高下，日月东西寒暑，何用著工夫。两字君勿惜，借我榜吾庐。
水调歌头 其二 汤坡见和、用韵为谢,宋,辛弃疾,白日射金阙，虎豹九关开。见君谏疏频上，高论挽天回。千古忠肝义胆，万里蛮烟瘴雨，往事莫惊猜。政恐不免耳，消息日边来。笑吾庐，门掩草，径封苔。未应两手无用，要把蟹螯杯。说剑论诗馀事，醉舞狂歌欲倒，老子颇堪哀。白发宁有种，一一醒时栽。
水调歌头,宋,辛弃疾,簪履竞晴昼，画戟插层霄。红莲幕底风定，香雾不成飘。螺髻梅妆环列，凤管檀糟交泰，回雪无纤腰。觞酒荡寒玉，冰颊醉江潮。颂丰功，祝难老，沸民谣。晓庭梅蕊初绽，定报鼎羹调。龙衮方思勋旧，已覆金瓯名姓，行看紫泥褒。重试补天手，高插侍中貂。
水调歌头 其五 再用韵答李子永,宋,辛弃疾,君莫赋幽愤，一语试相开。长安车马道上，平地起崔嵬。我愧渊明久矣，独借此翁湔洗，素壁写归来。斜日透虚隙，一线万飞埃。断吾生，左持蟹，右持杯。买山自种云树，山下斸烟莱。百炼都成绕指，万事直须称好，人世几舆台。刘郎更堪笑，刚赋看花回。
水调歌头 其九 赋传岩叟悠然阁,宋,辛弃疾,岁岁有黄菊，千载一东篱。悠然政须两字，长笑退之诗。自古此山元有，何事当时才见，此意有谁知。君起更斟酒，我醉不须辞。回首处，云正出，鸟倦飞。重来楼上，一句端的与君期。都把轩窗写遍，更使儿童诵得，归去来兮辞。万卷有时用，植杖且耘耔。
水调歌头 其三 寿赵漕介庵,宋,辛弃疾,千里渥洼种，名动帝王家。金銮当日奏草，落笔万龙蛇。带得无边春下，等待江山都老，教看鬓方鸦。莫管钱流地，且拟醉黄花。唤双成，歌弄玉，舞绿华。一觞为饮千岁，江海吸流霞。闻道清都帝所，要挽银河仙浪，西北洗胡沙。回首日边去，云里认飞车。
水调歌头 其一 题张晋英提举玉峰楼,宋,辛弃疾,木末翠楼出，诗眼巧安排。天公一夜，削出四面玉崔嵬。畴昔此山安在，应为先生见挽，万马一时来。白鸟飞不尽，却带夕阳回。劝公饮，左手蟹，右手杯。人间万事变灭，今古几池台。君看庄生达者，犹对山林皋壤，哀乐未忘怀。我老尚能赋，风月试追陪。
水调歌头 其一 严子文同传安道和盟鸥韵，和以谢之,宋,辛弃疾,寄我五云字，恰向酒边来。东风过尽归雁，不见客星回。闻道琐窗风月，更著诗翁杖屦，合作雪堂猜。岁旱莫留客，霖雨要渠来。短檠灯，长剑铗，欲生苔。雕弓挂壁无用，照影落清杯。多病关心药裹，小摘亲锄菜甲，老子正须哀。夜雨北窗竹，更倩野人栽。
水调歌头 其四 题晋臣真得归、方是闲二堂,宋,辛弃疾,十里深窈窕，万瓦碧参差。青山屋上，流水屋下绿横溪。真得归来笑语，方是闲中风月，剩费酒边诗。点检歌舞了，琴罢更围棋。王家竹，陶家柳，谢家池。知君勋业未了，不是枕流时。莫向痴儿说梦，且作山人索价，颇怪鹤书迟。一事定嗔我，已办北山移。
水调歌头 其九 寿韩南涧七十,宋,辛弃疾,上古八千岁，才是一春秋。不应此日，刚把七十寿君侯。看取垂天云翼，九万里风在下，与造物同游。君欲计岁月，当试问庄周。醉淋浪，歌窈窕，舞温柔。从今杖屦南涧，白日为君留。闻道钧天帝所，频上玉卮春酒，冠佩拥龙楼。快上星辰去，名姓动金瓯。
水调歌头 其五,宋,辛弃疾,文字觑天巧，亭榭定风流。平生丘壑，岁晚也作稻粱谋。五亩园中秀野，一水田将绿绕，䆉稏不胜秋。饭饱对花竹，可是便忘忧。吾老矣，探禹穴，欠东游。君家风月几许，白鸟去悠悠。插架牙签万轴，射虎南山一骑，容我揽须不。更欲劝君酒，百尺卧高楼。
水调歌头 其八 和郑舜举蔗庵韵,宋,辛弃疾,万事到白发，日月几西东。羊肠九折歧路，老我惯经从。竹树前溪风月，鸡酒东家父老，一笑偶相逢。此乐竟谁觉，天外有冥鸿。味平生，公与我，定无同。玉堂金马，自有佳处著诗翁。好锁云烟窗户，怕入丹青图画，飞去了无踪。此语更痴绝，真有虎头风。
水调歌头 其三 淳熙己亥，自湖北漕移湖南，总领王、赵守置酒南楼，席上留别,宋,辛弃疾,折尽武昌柳，挂席上潇湘。二年鱼鸟江上，笑我往来忙。富贵何时休问，离别中年堪恨，憔悴鬓成霜。丝竹陶写耳，急羽且飞觞。序兰亭，歌赤壁，绣衣香。使君千骑鼓吹，风采汉侯王。莫把骊驹频唱，可惜南楼佳处，风月已凄凉。在家贫亦好，此语试平章。
水调歌头,宋,辛弃疾,相公倦台鼎，要伴赤松游。高牙千里东下，笳鼓万貔貅。试问东山风月，更著中年丝竹，留得谢公不。孺子宅边水，云影自悠悠。占古语，方人也，正黑头。穹龟突兀千丈，石打玉溪流。金印沙堤时节，画栋珠帘云雨，一醉早归休。贱子亲再拜，西北有神州。
水调歌头,宋,辛弃疾,我饮不须劝，正怕酒尊空。别离亦复何恨，此别恨匆匆。头上貂蝉贵客，花外麒麟高冢，人世竟谁雄。一笑出门去，千里落花风。孙刘辈，能使我，不为公。余发种种如是，此事付渠侬。但觉平生湖海，除了醉吟风月，此外百无功。毫发皆帝力，更乞鉴湖东。
水调歌头 其二 壬子三山被召，陈端仁给事饮饯席,宋,辛弃疾,长恨复长恨，裁作短歌行。何人为我楚舞，听我楚狂声。余既滋兰九畹，又树蕙之百亩，秋菊更餐英。门外沧浪水，可以濯吾缨。一杯酒，问何似，身后名。人间万事，毫发常重泰山轻。悲莫悲生离别，乐莫乐新相识，儿女古今情。富贵非吾事，归与白鸥盟。
水调歌头    其七 舟次扬州和人韵,宋,辛弃疾,落日塞尘起，胡骑猎清秋。汉家组练十万，列舰耸高搂。谁道投鞭飞渡？忆昔鸣髇血污，风雨佛狸愁。季子正年少，匹马黑貂裘。今老矣，搔白首，过扬州。倦游欲去江上，手种橘千头。二客东南名胜，万卷诗书事业，尝试与君谋。莫射南山虎，直觅富民侯！
水调歌头    其一 和马叔度游月波楼,宋,辛弃疾,客子久不到，好景为君留。西楼着意吟赏，何必问更筹？唤起一天明月，照我满怀冰雪，浩荡百川流。鲸饮未吞海，剑气已横秋。野光浮，天宇迥，物华幽。中州遗恨，不知今夜几人愁？谁念英雄老矣？不道功名蕞尔，决策尚悠悠。此事费分说，来日且扶头！
水调歌头    其六 赵昌父七月望日用东坡韵，叙太,宋,辛弃疾,我志在寥阔，畴昔梦登天。摩娑素月，人世俯仰已千年。有客骖鸾并凤，云遇青山、赤壁，相约上高寒。酌酒援北斗，我亦虱其间。少歌曰：神甚放，形如眠。鸿鹄一再高举，天地睹方圆。欲重歌兮梦觉，推枕惘然独念，人事底亏全？有美人可语，秋水隔婵娟。
水调歌头    其一 盟鸥,宋,辛弃疾,带湖吾甚爱，千丈翠奁开。先生杖履无事，一日走千回。凡我同盟鸥鸟，今日既盟之后，来往莫相猜。白鹤在何处？尝试与偕来。破青萍，排翠藻，立苍苔。窥鱼笑汝痴计，不解举吾杯。废沼荒丘畴昔，明月清风此夜，人世几欢哀？东岸绿阴少，杨柳更须栽。
王孙信/寻芳草 调陈萃叟,宋,辛弃疾,有得许多泪。又闲却、许多鸳被。枕头儿、放处都不是。旧家时、怎生睡。更也没书来，那堪被、雁儿调戏。道无书、却有书中意。排几个、人人字。
东坡引,宋,辛弃疾,玉纤弹旧怨。还敲绣屏面。清歌目送西风雁。雁行吹字断。雁行吹字断。夜深拜月，琐窗西畔。但桂影、空阶满。翠帏自掩无人见。罗衣宽一半。罗衣宽一半。
东坡引 其一,宋,辛弃疾,君如梁上燕。妾如手中扇。团团青影双双伴。秋来肠欲断。秋来肠欲断。黄昏泪眼。青山隔岸。但咫尺、如天远。病来只谢傍人劝。龙华三会愿。龙华三会愿。
东坡引 其二,宋,辛弃疾,花梢红未足。条破惊新绿。重帘下遍阑干曲。有人春睡熟。有人春睡熟。鸣禽破梦，云偏目蹙。起来香腮褪红玉。花时爱与愁相续。罗裙过半幅。罗裙过半幅。
兰陵王 赋一丘一壑,宋,辛弃疾,一丘壑。老子风流占却。茅檐上、松月桂云，脉脉石泉逗山脚。寻思前事错。恼杀晨猿夜鹤。终须是、邓禹辈人，锦绣麻霞坐黄阁。长歌自深酌。看天阔鸢飞，渊静鱼跃。西风黄菊芗喷薄。怅日暮云合，佳人何处，纫兰结佩带杜若。入江海曾约。遇合。事难托。莫击磬门前，荷蒉人过，仰天大笑冠簪落。待说与穷达，不须疑著。古来贤者，进亦乐，退亦乐。
兰陵王,宋,辛弃疾,恨之极。恨极销磨不得。苌弘事，人道后来，其血三年化为碧。郑人缓也泣。吾父攻儒助墨。十年梦，沈痛化余，秋柏之间既为实。相思重相忆。被怨结中肠，潜动精魄。望夫江上岩岩立。嗟一念中变，后期长绝。君看启母愤所激。又俄顷为石。难敌。最多力。甚一忿沈渊，精气为物。依然困斗牛磨角。便影入山骨，至今雕琢。寻思人间，只合化，梦中蝶。
出塞 春寒有感,宋,辛弃疾,莺未老。花谢东风扫。秋千人倦彩绳闲，又被清明过了。日长减破夜长眠，别听笙箫吹晓。锦笺封与怨春诗，寄与归云缥缈。
归朝欢 丁卯岁寄题眉山李参政石林,宋,辛弃疾,见说岷峨千古雪。都作岷峨山上石。君家右史老泉公，千金费尽勤收拾。一堂真石室。空庭更与添突兀。记当时，长编笔砚，日日云烟湿。野老时逢山鬼泣。谁夜持山去难觅。有人依样入明光，玉阶之下岩岩立。琅玕无数碧。风流不数平原物。欲重吟，青葱玉树，须倩子云笔。
归朝欢,宋,辛弃疾,山下千林花太俗。山上一枝看不足。春风正在此花边，菖蒲自蘸清溪绿。与花同草木。问谁风雨飘零速。莫怨歌，夜深岩下，惊动白云宿。病怯残年频自卜。老爱遗编难细读。苦无妙手画于菟，人间雕刻真成鹄。梦中人似玉。觉来更忆腰如束。许多愁，问君有酒，何不日丝竹。
归朝欢 题晋臣积翠岩,宋,辛弃疾,我笑共工缘底怒。触断峨峨天一柱。补天又笑女娲忙，却将此石投闲处。野烟荒草路。先生柱杖来看汝。倚苍苔，摩挲试问，千古几风雨。长被儿童敲火苦。时有牛羊磨角去。霍然千丈翠岩屏，锵然一滴甘泉乳。结亭三四五。会相暖热携歌舞。细思量，古来寒士，不遇有时遇。
归朝欢,宋,辛弃疾,万里康成西走蜀。药市船归书满屋。有时光彩射星躔，何人汉简雠天禄。好之宁有足。请看良贾藏金玉。记斯文，千年未丧，四壁闻丝竹。试问辛勤携一束。何似牙签三万轴。古来不作借人痴，有朋只就云窗读。忆君清梦熟。觉来笑我便便腹。倚危楼，人间何处，扫地八风曲。
永遇乐 送陈光宗知县,宋,辛弃疾,紫陌长安，看花年少，无限歌舞。白发怜君，寻芳较晚，卷地惊风雨。问君知否，鸱夷载酒，不似井瓶身误。细思量，悲欢梦里，觉来总无寻处。芒鞋竹杖，天教还了，千古玉溪佳句。落魄东归，风流赢得，掌上明珠去。起看清镜，南冠好在，拂了旧时尘土。向君道，云霄万里，这回稳步。
永遇乐 检校停云新种杉松戏作。时欲作亲旧报书，纸笔偶为大风吹去，末章因及之,宋,辛弃疾,投老空山，万松手种，政尔堪叹。何日成阴，吾年有几，似见儿孙晚。古来池馆，云烟草棘，长使后人凄断。想当年、良辰已恨，夜阑酒空人散。停云高处，谁知老子，万事不关心眼。梦觉东窗，聊复尔耳，起欲题书简。霎时风怒，倒翻笔砚，天也只教吾懒。又何事，催诗雨急，片云斗暗。
永遇乐 其一 赋梅雪,宋,辛弃疾,怪底寒梅，一枝雪里，直恁愁绝。问讯无言，依稀似妒，天上飞英白。江山一夜，琼瑶万顷，此段如何妒得。细看来，风流添得，自家越样标格。晓来楼上，对花临镜，学作半妆宫额。著意争妍，那知却有，人妒花颜色。无情休问，许多般事，且自访梅踏雪。待行过溪桥，夜半更邀素月。
永遇乐 其二 戏赋辛字，送茂嘉十二弟赴调,宋,辛弃疾,烈日秋霜，忠肝义胆，千载家谱。得姓何年，细参辛字，一笑君听取。艰辛做就，悲辛滋味，总是辛酸辛苦。更十分，向人辛辣，椒桂捣残堪吐。世间应有，芳甘浓美，不到吾家门户。比著儿曹，累累却有，金印光垂组。付君此事，从今直上，休忆对床风雨。但赢得，靴纹绉面，记余戏语。
永遇乐 京口北固亭怀古,宋,辛弃疾,千古江山，英雄无觅，孙仲谋处。舞榭歌台，风流总被、雨打风吹去。斜阳草树，寻常巷陌，人道寄奴曾住。想当年，金戈铁马，气吞万里如虎。元嘉草草，封狼居胥，赢得仓皇北顾。四十三年，望中犹记，烽火扬州路。可堪回首，佛狸祠下，一片神鸦社鼓。凭谁问：廉颇老矣，尚能饭否？
汉宫春 其四 答吴子似总干和章,宋,辛弃疾,达则青云，便玉堂金马，穷则茅庐。逍遥小大自适，鹏鴳何殊。君如星斗，灿中天、密密疏疏。荒草外，自怜萤火，清光暂有还无。千古季鹰犹在，向松江道我，问讯何如。白头爱山下去，翁定嗔予。人生谩尔，岂食鱼、必鲙之鲈。还自笑，君诗顿觉，胸中万卷藏书。
汉宫春 其二 会稽秋风亭怀古,宋,辛弃疾,亭上秋风，记去年袅袅，曾到吾庐。山河举目虽异，风景非殊。功成者去，觉团扇、便与人疏。吹不断，斜阳依旧，茫茫禹迹都无。千古茂陵词在，甚风流章句，解拟相如。只今木落江冷，眇眇愁余。故人书报，莫因循、忘却莼鲈。谁念我，新凉灯火，一编太史公书。
汉宫春 即事,宋,辛弃疾,行李溪头，有钓车茶具，曲几团蒲。儿童认得，前度过者篮舆。时时照影，甚此身、遍满江湖。怅野老，行歌不住，定堪与语难呼。一自东篱摇落，问渊明岁晚，心赏何如。梅花正自不恶，曾有诗无。知翁止酒，待重教、莲社人沽。空怅望，风流已矣，江山特地愁予。
汉宫春 其三 答李兼善提举和章,宋,辛弃疾,心似孤僧，更茂林修竹，山上精庐。维摩定自非病，谁遣文殊。白头自昔，叹相逢、语密情疏。倾盖处，论心一语，只今还有公无。最喜阳春妙句，被西风吹堕，金玉铿如。夜来归梦江上，父老欢予。荻花深处，唤儿童、吹火烹鲈。归去也，绝交何必，更修山巨源书。
汉宫春 立春,宋,辛弃疾,春已归来，看美人头上，袅袅春幡。无端风雨，未肯收尽余寒。年时燕子，料今宵梦到西园。浑未办黄柑荐酒，更传青韭堆盘。却笑东风从此，便熏梅染柳，更没些闲。闲时又来镜里，转变朱颜。清愁不断，问何人会解连环？生怕见花开花落，朝来塞雁先还。
汉宫春 其一 会稽蓬莱阁观雨,宋,辛弃疾,秦望山头，看乱云急雨，倒立江湖。不知云者为雨，雨者云乎。长空万里，被西风、变灭须臾。回首听，月明天籁，人间万窍号呼。谁向若耶溪上，倩美人西去，麋鹿姑苏。至今故国人望，一舸归欤。岁云暮矣，问何不、鼓瑟吹竽。君不见，王亭谢馆，冷烟寒树啼乌。
玉楼春 其四 用韵答国兴、仲洽、岩叟,宋,辛弃疾,青山不会乘云去。怕有愚公惊著汝。人间踏地出租钱，借使移将无著处。三星昨夜光移度。妙语来题桥上柱。黄花不插满头归，定倩白云遮且住。
玉楼春 其六 乙丑京口奉祠西归，将至仙人矶,宋,辛弃疾,江头一带斜阳树。总是六朝人住处。悠悠兴废不关心，惟有沙洲双白鹭。仙人矶下多风雨。好卸征帆留不住。直须抖擞尽尘埃，却趁新凉秋水去。
玉楼春 其二 隐湖戏作,宋,辛弃疾,客来底事逢迎晚。竹里鸣禽寻未见。日高犹苦圣贤中，门外谁酣蛮触战。多方为渴寻泉遍。何日成阴松种满。不辞长向水云来，只怕频烦鱼鸟倦。
玉楼春 其五 效白乐天体,宋,辛弃疾,少年才把笙歌盏角戋}。夏日非长秋夜短。因他老病不相饶，把好心情都做懒。故人别后书来劝。乍可停杯强吃饭。云何相遇酒边时，却道达人须饮满。
玉楼春 其六 用韵答子似,宋,辛弃疾,君如九酝台黏?。我似茅柴风味短。几时秋水美人来，长恐扁舟乘兴懒。高怀自饮无人劝。马有青刍奴白饭。向来珠履玉簪人，颇觉斗量车载满。
玉楼春,宋,辛弃疾,三三两两谁家女？听取鸣禽枝上语。提壶沽酒已多时，婆饼焦时须早去。醉中忘却来时路，借问行人家住处。只寻古庙那边行，更过溪南乌桕树。
玉楼春,宋,辛弃疾,有无一理谁差别。乐令区区浑未达。事言无处未尝无，试把所无凭理说。伯夷饥采西山蕨。何异捣齑餐杵铁。仲尼去卫又之陈，此是乘车入鼠穴。
玉楼春 其三,宋,辛弃疾,风前欲劝春光住，春在城南芳草路。未随流落水边花，且作飘零泥上絮。镜中已觉星星误，人不负春春自负。梦回人远许多愁，只在梨花风雨处。
玉楼春 其三 再和,宋,辛弃疾,人间反覆成云雨。凫雁江湖来又去。十千一斗饮中仙，一百八盘天上路。旧时枫叶吴江句。今日锦囊无著处。看封关外水云侯，剩按山中诗酒部。
玉楼春 其二 客有游山者，忘携具，以词来索酒，用韵以答。时余有事不往,宋,辛弃疾,山行日日妨风雨。风雨晴时君不去。墙头尘满短辕车，门外人行芳草路。南城东野应联句。好记琅玕题字处。也应竹里著行厨，已向瓮头防吏部。
玉楼春 其二,宋,辛弃疾,瘦筇倦作登高去。却怕黄花相尔汝。岭头拭目望龙安，更在云烟遮断处。思量落帽人风度。休说当年功纪柱。谢公直是爱东山，毕竟东山留不住。
玉楼春 其五 有自九江以石中作观音像持送者，因以词赋之,宋,辛弃疾,琵琶亭畔多芳草。时对香炉峰一笑。偶然重傍玉溪东，不是白头谁觉老。普陀大士神通妙。影入石头光了了。看来持献可无言，长似慈悲颜色好。
玉楼春 其七 用韵呈仲洽,宋,辛弃疾,狂歌击碎村醪?。欲舞还怜衫袖短。身如溪上钓矶闲，心似道旁官堠懒。山中有酒提壶劝。好语多君堪鲊饭。至今有句落人间，渭水西风黄叶满。
玉楼春 其四 寄题文山郑元英巢经楼,宋,辛弃疾,悠悠莫向文山去。要把襟裾牛马汝。遥知书带草边行，正在雀罗门里住。平生插架昌黎句。不似拾柴东野苦。侵天且拟凤凰巢，扫地从他鸲鹆舞。
玉楼春,宋,辛弃疾,无心云自来还去。元共青山相尔汝。霎时迎雨障崔嵬，雨过却寻归路处。侵天翠竹何曾度。遥见屹然星砥柱。今朝不管乱云深，来伴仙翁山下住。
玉楼春,宋,辛弃疾,往年巃嵷堂前路。路上人夸通判雨。去年拄杖过瓢泉，县吏垂头民笑语。学窥圣处文章古。清到穷时风味苦。尊前老泪不成行，明日送君天上去。
玉楼春 其三 戏赋云山,宋,辛弃疾,何人半夜推山去？四面浮云猜是汝。常时相对两三峰，走遍溪头无觅处。西风瞥起云横渡，忽见东南天一柱。老僧拍手笑相夸，且喜青山依旧住。
玉蝴蝶 追别杜叔高,宋,辛弃疾,古道行人来去，香红满树，风雨残花。望断青山，高处都被云遮。客重来、风流觞咏，春已去、光景桑麻。苦无多。一条垂柳，两个啼鸦。人家。疏疏翠竹，阴阴绿树，浅浅寒沙。醉兀篮舆，夜来豪饮太狂些。到如今、都齐醒却，只依旧、无奈愁何。试听呵。寒食近也，且住为佳。
玉蝴蝶 叔高书来戒酒用韵,宋,辛弃疾,贵贱偶然，浑似随风帘幌，篱落飞花。空使儿曹，马上羞面频遮。向空江、谁捐玉佩，寄离恨、应折疏麻。暮云多。佳人何处，数尽归鸦。侬家。生涯蜡屐，功名破甑，交友抟沙。往日曾论，渊明似胜卧龙些。记从来、人生行乐，休更问、日饮亡何。快斟呵。裁诗未稳，得酒良佳。
生查子 其二 简子似,宋,辛弃疾,高人千丈崖，千古储冰雪。六月火云时，一见森毛发。俗人如盗泉，照眼多昏浊。高处挂吾瓢，不饮吾宁渴。
生查子,宋,辛弃疾,梅子褪花时，直与黄梅接。烟雨几曾开，一春江里活。富贵使人忙，也有闲时节。莫作路旁花，长教人看杀。
生查子 重叶梅,宋,辛弃疾,百花头上开，冰雪寒中见。霜月定相知，先识春风面。主人情意深，不管江妃怨。折我最繁枝，还许冰壶荐。
生查子 其二,宋,辛弃疾,去年燕子来，帘幕深深处。香径得泥归，都把琴书污。今年燕子来，谁听呢喃语？不见卷帘人，一阵黄昏雨。
生查子 其二 题京口郡治尘表亭,宋,辛弃疾,悠悠万世功，矻矻当年苦。鱼自入深渊，人自居平土。红日又西沉，白浪长东去。不是望金山，我自思量禹。
生查子 独游西岩,宋,辛弃疾,青山非不佳，未解留侬住。赤脚踏沧浪，为爱清溪故。朝来山鸟啼，劝上山高处。我意不关渠，自要寻兰去。
生查子 和夏中玉,宋,辛弃疾,一天霜月明，几处砧声起。客梦已难成，秋色无边际。旦夕是重阳，菊有黄花蕊。只怕又登高，未饮心先醉。
生查子 其二 民瞻见和，复用前韵,宋,辛弃疾,谁倾沧海珠，簸弄千明月。唤取酒边来，软语裁春雪。人间无凤凰，空费穿云笛。醉倒却归来，松菊陶潜宅。
生查子,宋,辛弃疾,漫天春雪来，才抵梅花半。最爱雪边人，楚些裁成乱。雪儿偏解饮，只要金杯满。谁道雪天寒？翠袖阑干暖。
生查子 其一 山行寄杨民瞻,宋,辛弃疾,昨宵醉里行，山吐三更月。不见可怜人，一夜头如雪。今宵醉里归，明月关山笛。收拾锦囊诗，要寄扬雄宅。
生查子 其一 独游西岩,宋,辛弃疾,青山招不来，偃蹇谁怜汝。岁晚太寒生，唤我溪边住。山头明月来，本在高高处。夜夜入清溪，听读离骚去。
生查子 独游雨岩,宋,辛弃疾,溪边照影行，天在清溪底。天上有行云，人在行云里。高歌谁和余？空谷清音起。非鬼亦非仙，一曲桃花水。
好事近,宋,辛弃疾,和泪唱阳关，依旧字娇声稳。回首长安何处，怕行人归晚。垂杨折尽只啼鸦，把离愁勾引。却笑远山无数，被行云低损。
好事近 其二 和城中诸友韵,宋,辛弃疾,云气上林梢，毕竟非空非色。风景不随人去，到而今留得。老无情味到篇章，诗债怕人索。却笑近来林下，有许多词客。
好事近 其一 元夕立春,宋,辛弃疾,彩胜斗华灯，平地东风吹却。唤取雪中明月，伴使君行乐。红旗铁马响春冰，老去此情薄。惟有前村梅在，倩一枝随著。
好事近 西湖,宋,辛弃疾,日日过西湖，冷浸一天寒玉。山色虽言如画，想画时难邈。前弦后管夹歌钟，才断又重续。相次藕花开也，几兰舟飞逐。
好事近 其三,宋,辛弃疾,春意满西湖，湖上柳黄时节。濒水雾窗云户，贮楚宫人物。一年管领好花枝，东风共披拂。已约醉骑双凤，玩三山风月。
好事近 其一 中秋席上和王路钤,宋,辛弃疾,明月到今宵，长是不如人约。想见广寒宫殿，正云梳风掠。夜深休更唤笙歌，檐头雨声恶。不是小山词就，这一场寥索。
好事近,宋,辛弃疾,花月赏心天，抬举多情诗客。取次锦袍须贳，爱春醅浮雪。黄鹂何处故飞来，点破野云白。一点暗红犹在，正不禁风色。
好事近,宋,辛弃疾,医者索酬劳，那得许多钱物。只有一个整整，也盒盘盛得。下官歌舞转凄惶，剩得几枝笛。觑著这般火色，告妈妈将息。
好事近 其一 春日郊游,宋,辛弃疾,春动酒旗风，野店芳醪留客。系马水边幽寺，有梨花如雪。山僧欲看醉魂醒，茗碗泛香白。微记碧苔归路，袅一鞭春色。
如梦令 赋梁燕,宋,辛弃疾,燕子几曾归去。只在翠岩深处。重到画梁间，谁与旧巢为主。深许。深许。闻道凤凰来住。
如梦令 赠歌者,宋,辛弃疾,韵胜仙风缥缈。的皪娇波宜笑。串玉一声歌，占断多情风调。清妙。清妙。留住飞云多少。
江城子 戏同官,宋,辛弃疾,留仙初试砑罗裙。小腰身。可怜人。江国幽香，曾向雪中闻。过尽东园桃与李，还见此，一枝春。庾郎襟度最清真。挹芳尘。便情亲。南馆花深，清夜驻行云。拼却日高呼不起，灯半灭，酒微醺。
江神子/江城子 其一 和人韵,宋,辛弃疾,梅梅柳柳斗纤秾。乱山中。为谁容。试著春衫，依旧怯东风。何处踏青人未去，呼女伴，认骄骢。儿家门户几重重。记相逢。画桥东。明日重来，风雨暗残红。可惜行云春不管，裙带褪，鬓云松。
江神子/江城子 和陈仁和韵,宋,辛弃疾,宝钗飞凤鬓惊鸾。望重欢。水云宽。肠断新来，翠被粉香残。待得来时春尽也，梅著子，笋成竿。湘筠帘卷泪痕斑。佩声闲。玉垂环。个里温柔，容我老其间。却笑将军三羽箭，何日去，定天山。
江神子/江城子 别子似，未章寄潘德久,宋,辛弃疾,看君人物汉西都。过吾庐。笑谈初。便说公卿，元自要通儒。一自梅花开了后，长怕说，赋归欤。而今别恨满江湖。怎消除。算何如。杖屦当时，闻早放教疏。今代故交新贵后，浑不寄，数行书。
江神子/江城子 其一 赋梅寄余叔良,宋,辛弃疾,暗香横路雪垂垂。晚风吹。晓风吹。花意争春，先出岁寒枝。毕竟一年春事了，缘太早，却成迟。未应全是雪霜姿。欲开时。未开时。粉面朱唇，一半点胭脂。醉里谤花花莫恨，浑冷淡，有谁知。
江神子/江城子 和陈仁和韵,宋,辛弃疾,玉箫声远忆骖鸾。几悲欢。带罗宽。且对花前，痛饮莫留残。归去小窗明月在，云一缕，玉千竿。吴霜应点鬓云斑。绮窗闲。梦连环。说与东风，归意有无间。芳草姑苏台下路，和泪看，小屏山。
江神子/江城子 送元济之归豫章,宋,辛弃疾,乱云扰扰水潺潺。笑溪山。几时闲。更觉桃源，人去隔仙凡。万壑千岩楼外雪，琼作树，玉为栏。倦游回首且加餐。短篷寒。画图间。见说娇颦，拥髻待君看。二月东湖湖上路，官柳嫩，野梅残。
江神子 其二 和李能伯韵呈赵晋臣,宋,辛弃疾,五云高处望西清。玉阶升。棣华荣。筑屋溪头，楼观画难成。长夜笙歌还起问，谁放月，又西沉。家传鸿宝旧知名。看长生。奉严宸。且把风流，水北画耆英。咫尺西风诗酒社，石鼎句，要弥明。
江神子/江城子 其三 博山道中书王氏壁,宋,辛弃疾,一川松竹任横斜。有人家。被云遮。雪后疏梅，时见两三花。比着桃源溪上路，风景好，不争多。旗亭有酒径须赊。晚寒些。怎禁他。醉里匆匆，归骑自随车。白发苍颜吾老矣，只此地，是生涯。
江神子/江城子 其一 闻蝉蛙戏作,宋,辛弃疾,簟铺湘竹帐垂纱。醉眠些。梦天涯。一枕惊回，水底沸鸣蛙。借问喧天成鼓吹，良自苦，为官哪。心空喧静不争多。病维摩。意云何。扫地烧香，且看散天花。斜日绿阴枝上噪，还又问，是蝉么。
江神子/江城子 其二 侍者请先生赋词自寿,宋,辛弃疾,两轮屋角走如梭。太忙些。怎禁他。拟倩何人，天上劝羲娥。何似从容来小住，倾美酒，听高歌。人生今古不须磨。积教多。似尘沙。未必坚牢，划地事堪嗟。漫道长生学不得，学得后，待如何。
江神子 其四 和人韵,宋,辛弃疾,剩云残日弄阴晴。晚山明。小溪横。枝上绵蛮，休作断肠声。但是青山山下路，春到处，总堪行。当年彩笔赋芜城。忆平生。若为情。试取灵槎，归路问君平。花底夜深寒色重，须拼却，玉山倾。
江神子/江城子 其二 和人韵,宋,辛弃疾,梨花著雨晚来晴。月胧明。泪纵横。绣阁香浓，深锁凤箫声。未必人知春意思，还独自，绕花行。酒兵昨夜压愁城。太狂生。转关情。写尽胸中，磈磊未全平。却与平章珠玉价，看醉里，锦囊倾。
行香子 其一 福州作,宋,辛弃疾,好雨当春。要趁归耕。况而今、已是清明。小窗坐地，侧听檐声。恨夜来风，夜来月，夜来云。花絮飘零。莺燕丁宁。怕妨侬、湖上闲行。天心肯后，费甚心情。放霎时阴，霎时雨，霎时晴。
行香子 其三 云岩道中,宋,辛弃疾,云岫如簪。野涨挼蓝。向春阑、绿醒红酣。青裙缟袂，两两三三。把曲生禅，玉版句，一时参。拄杖弯环。过眼嵌岩。岸轻乌、白发鬖鬖。他年来种，万桂千杉。听小绵蛮，新格磔，旧呢喃。
行香子 其二 山居客至,宋,辛弃疾,白露园蔬。碧水溪鱼。笑先生、网钓还锄。小窗高卧，风展残书。看北移山，盘谷序，辋川图。白饭青刍。赤脚长须。客来时、酒尽重沽。听风听雨，吾爱吾庐。笑本无心，刚自瘦，此君疏。
行香子,宋,辛弃疾,归去来兮。行乐休迟。命由天、富贵何时。百年光景，七十者稀。奈一番愁，一番病，一番衰。名利奔驰。宠辱惊疑。旧家时、都有些儿。而今老矣，识破关机。算不如闲，不如醉，不如痴。
行香子 博山戏简昌父、仲止,宋,辛弃疾,少日尝闻。富不如贫。贵不如、贱者长存。由来至乐，总属闲人。且饮瓢泉，弄秋水，看停云。岁晚情亲。老语弥真。记前时、劝我殷勤。都休殢酒，也莫论文。把相牛经，种鱼法，教儿孙。
西江月 其一 寿钱塘弟正月十六日，时新居成,宋,辛弃疾,画栋新垂帘幕，华灯未放笙歌。一杯潋滟泛金波。先向太夫人贺。富贵吾应自有，功名不用渠多。只将绿鬓抵羲娥。金印须教斗大。
西江月 其三 木犀,宋,辛弃疾,金粟如来出世，蕊宫仙子乘风。清香一袖意无穷。洗尽尘缘千种。长为西风作主，更居明月光中。十分秋意与玲珑。拼却今宵无梦。
西江月 其二 春晚,宋,辛弃疾,剩欲读书已懒，只因多病长闲。听风听雨小窗眠。过了春光太半。往事如寻去鸟，清愁难解连环。流莺不肯入西园。唤起画梁飞燕。
西江月 其一 用韵和李兼济提举,宋,辛弃疾,且对东君痛饮，莫教华发空催。琼瑰千字已盈怀。消得津头一醉。休唱阳关别去，只今凤诏归来。五云两两望三台。已觉精神聚会。
西江月 赋丹桂,宋,辛弃疾,宫粉厌涂娇额，浓妆要压秋花。西真人醉忆仙家。飞佩丹霞羽化。十里芬芳未足，一亭风露先加。杏腮桃脸费铅华。终惯秋蟾影下。
西江月 其二 以家事付儿曹，示之,宋,辛弃疾,万事云烟忽过，百年蒲柳先衰。而今何事最相宜？宜醉宜游宜睡。早趁催科了纳，更量出入收支。乃翁依旧管些儿，管竹管山管水。
西江月 其五 和晋臣登悠然阁,宋,辛弃疾,一柱中擎远碧，两峰旁倚高寒。横陈削就短长山。莫把一分增减。我望云烟目断，人言风景天悭。被公诗笔尽追还。更上层楼一览。
西江月 其三 三山作,宋,辛弃疾,贪数明朝重九，不知过了中秋。人生有得许多愁。惟有黄花如旧。万象亭中殢酒，九江阁上扶头。城鸦唤我醉归休。细雨斜风时候。
西江月 其四 和赵晋臣敷文赋秋水瀑泉,宋,辛弃疾,八万四千偈后，更谁妙语披襟。纫兰结佩有同心。唤取诗翁来饮。镂玉裁冰著句，高山流水知音。胸中不受一尘侵。却怕灵均独醒。
西江月 为范南伯寿,宋,辛弃疾,秀骨青松不老，新词玉佩相磨。灵槎准拟泛银河。剩摘天星几个。奠枕楼东风月，驻春亭上笙歌。留君一醉意如何。金印明年斗大。
西江月 其一 题可卿影像,宋,辛弃疾,人道偏宜歌舞，天教只入丹青。喧天画鼓要他听。把著花枝不应。何处娇魂瘦影，向来软语柔情。有时醉里唤卿卿。却被傍人笑问。
西江月 其五,宋,辛弃疾,粉面都成醉梦，霜髯能几春秋。来时诵我伴牢愁。一见尊前似旧。诗在阴何侧畔，字居罗赵前头。锦囊来往几时休。已遣蛾眉等候。
西江月 其二 正月四日和建宁陈安行舍人，时被召,宋,辛弃疾,风月亭危致爽，管弦声脆休催。主人只是旧时怀。锦瑟旁边须醉。玉殿何须侬去，沙堤只要公来。看看红药又翻阶。趁取西湖春会。
西江月 渔父词,宋,辛弃疾,千丈悬崖削翠，一川落日熔金。白鸥来往本无心。选甚风波一任。别浦鱼肥堪脍，前村酒美重斟。千年往事已沈沈。闲管兴亡则甚。
西江月 其六,宋,辛弃疾,堂上谋臣帷幄，边头猛将干戈。天时地利与人和。燕可伐与曰可。此日楼台鼎鼐，他时剑履山河。都人齐和大风歌。管领群臣来贺。
西江月 夜行黄沙道中,宋,辛弃疾,明月别枝惊鹊，清风半夜鸣蝉。稻花香里说丰年，听取蛙声一片。七八个星天外，两三点雨山前。旧时茅店社林边，路转溪头忽见。
西江月 其四 遣兴,宋,辛弃疾,醉里且贪欢笑，要愁那得功夫。近来始觉古人书，信着全无是处。昨夜松边醉倒，问松我醉何如？只疑松动要来扶，以手推松曰去！
西河 送钱仲耕自江西漕赴婺州,宋,辛弃疾,西江水。道是西风人泪。无情却解送行人，月明千里。从今日日倚高楼，伤心烟树如荠。会君难，别君易。草草不如人意。十年著破绣衣茸，种成桃李。问君可是厌承明，东方鼓吹千骑。对梅花、更消一醉。有明年、调鼎风味。老病自怜憔悴。过吾庐、定有幽人相问，岁晚渊明归来未。
阮郎归 耒阳道中,宋,辛弃疾,山前灯火欲黄昏，山头来去云。鹧鸪声里数家村，潇湘逢故人。挥羽扇，整纶巾，少年鞍马尘。如今憔悴赋招魂，儒冠多误身！
声声慢 隐括渊明停云诗,宋,辛弃疾,停云霭霭，八表同昏，尽日时雨濛濛。搔首良朋，门前平陆成江。春醪湛湛独抚，限弥襟、闲饮东窗。空延伫，恨舟车南北，欲往何从。叹息东园佳树，列初荣枝叶，再竞春风。日月于征，安得促席从容。翩翩何处飞鸟，息庭树、好语和同。当年事，问几人、亲友似翁。
声声慢 旅次登楼作,宋,辛弃疾,征埃成阵，行客相逢，都道幻出层楼。指点檐牙高处，浪拥云浮。今年太平万里，罢长淮、千骑临秋。凭栏望，有东南佳气，西北神州。千里怀嵩人去，应笑我、身在楚尾吴头。看取弓刀，陌上车马如流。从今赏心乐事，剩安排、酒令诗筹。华胥梦，愿年年、人似旧游。
声声慢,宋,辛弃疾,开元盛日，天上栽花，月殿桂影重重。十里芬芳，一枝金粟玲珑。管弦凝碧池上，记当时、风月愁侬。翠华远，但江南草木，烟锁深宫。只为天姿冷澹，被西风酝酿，彻骨香浓。枉学丹蕉，叶展偷染娇红。道人取次装束，是自家、香底家风。又怕是，为凄凉、长在醉中。
杏花天,宋,辛弃疾,牡丹昨夜方开遍。毕竟是、今年春晚。荼付与薰风管。燕子忙时莺懒。多病起、日长人倦。不待得、酒阑歌散。副能得见茶瓯面。却早安排肠断。
杏花天 嘲牡丹,宋,辛弃疾,牡丹比得谁颜色。似宫中、太真第一。渔阳鼙鼓边风急。人在沈香亭北。买栽池馆多何益。莫虚把、千金抛掷。若教解语倾人国。一个西施也得。
杏花天 无题,宋,辛弃疾,病来自是于春懒。但别院、笙歌一片。蛛丝网遍玻璃盏。更问舞裙歌扇。有多少、莺愁蝶怨。甚梦里、春归不管。杨花也笑人情浅。故故沾衣扑面。
沁园春 其二,宋,辛弃疾,有美人兮，玉佩琼琚，吾梦见之。问斜阳犹照，渔樵故里，长桥谁记，今古期思。物化苍茫，神游仿佛，春与猿吟秋鹤飞。还惊笑，向晴波忽见，千丈虹霓。觉来西望崔嵬。更上有青枫下有溪。待空山自荐，寒泉秋菊，中流却送，桂棹兰旗。万事长嗟，百年双鬓，吾非斯人谁与归。凭阑久，正清愁未了，醉墨休题。
沁园春 其一 弄溪赋,宋,辛弃疾,有酒忘杯，有笔忘诗，弄溪奈何。看纵横斗转，龙蛇起陆，崩腾决去，雪练倾河。袅袅东风，悠悠倒景，摇动云山水又波。还知否，欠菖蒲攒港，绿竹缘坡。长松谁剪嵯峨。笑野老来耘山上禾。算只因鱼鸟，天然自乐，非关风月，闲处偏多。芳草春深，佳人日暮，濯发沧浪独浩歌。徘徊久，问人间谁似，老子婆娑。
沁园春 其二 再到期思卜筑,宋,辛弃疾,一水西来，千丈晴虹，十里翠屏。喜草堂经岁，重来社老，斜川好景，不负渊明。老鹤高飞，一枝投宿，长笑蜗牛戴屋行。平章了，待十分佳处，著个茅亭。青山意气峥嵘。似为我归来妩媚生。解频教花鸟，前歌后舞，更催云水，暮送朝迎。酒圣诗豪，可能无势，我乃而今驾驭卿。清溪上，被山灵却笑，白发归耕。
沁园春 其二 送赵江陵东归，再用前韵,宋,辛弃疾,伫立潇湘，黄鹄高飞，望君不来。被东风吹堕，西江对语，急呼斗酒，旋拂征埃。却怪英姿，有如君者，犹欠封侯万里哉。空赢得，道江南佳句，只有方回。锦帆画舫行斋。怅雪浪粘天江影开。记我行南浦，送君折柳，君逢驿使，为我攀梅。落帽山前，呼鹰台下，人道花须满县栽。都休问，看云霄高处，鹏翼徘徊。
沁园春 其三,宋,辛弃疾,杯汝知乎，酒泉罢侯，鸱夷乞骸。更高阳入谒，都称齑臼，杜康初筮，正得云雷。细数从前，不堪余恨，岁月都将曲糵埋。君诗好，似提壶却劝，沽酒何哉。君言病岂无媒。似壁上雕弓蛇暗猜。记醉眠陶令，终全至乐，独醒屈子，未免沈灾。欲听公言，惭非勇者，司马家儿解覆杯。还堪笑，借今宵一醉，为故人来。
沁园春 其三 答余叔良,宋,辛弃疾,我试评君，君定何如，玉川似之。记李花初发，乘云共语，梅花开后，对月相思。白发重来，画桥一望，秋水长天孤鹜飞。同吟处，看佩摇明月，衣卷青霓。相君高节崔嵬。是此处耕岩与钓溪。被西风吹尽，村箫社鼓，青山留得，松盖云旗。吊古愁浓，怀人日暮，一片心从天外归。新词好，似凄凉楚些，字字堪题。
沁园春 其二 寿赵茂嘉郎中，时以制置兼济食振济里中，除直秘阁,宋,辛弃疾,甲子相高，亥首曾疑，绛县老人。看长身玉立，鹤般风度，方颐须磔，虎样精神。文烂卿云，诗凌鲍谢，笔势骎骎更右军。浑馀事，羡仙都梦觉，金阙名存。门前父老忻忻。焕奎阁新褒沼语温。记他年帷幄，须依日月，只今剑履，快上星辰。人道阴功，天教多寿，看到貂蝉七叶孙。君家里，是几枝丹桂，几树灵椿。
沁园春 其四 答杨世长,宋,辛弃疾,我醉狂吟，君作新声，倚歌和之。算芬芳定向，梅间得意，轻清多是，雪里寻思。朱雀桥边，何人会道，野草斜阳春燕飞。都休问，甚元无霁雨，却有晴霓。诗坛千丈崔嵬。更有笔如山墨作溪。看君才未数，曹刘敌手，风骚合受，屈宋降旗。谁识相如，平生自许，慷慨须乘驷马归。长安路，问垂虹千柱，何处曾题。
沁园春 其一 和吴尉子似,宋,辛弃疾,我见君来，顿觉吾庐，溪山美哉。怅平生肝胆，都成楚越，只今胶漆，谁是陈雷。搔首踟蹰，爱而不见，要得诗来渴望梅。还知否，快清风入手，日看千回。直须抖擞尘埃。人怪我柴门今始开。向松间乍可，从他喝道，庭中且莫，踏破苍苔。岂有文章，谩劳车马，待唤青刍白饭来。君非我，任功名意气，莫恁徘徊。
沁园春 其一,宋,辛弃疾,老子平生，笑尽人间，儿女怨恩。况白头能几，定应独往，青云得意，见说长存。抖擞衣冠，怜渠无恙，合挂当年神武门。都如梦，算能争几许，鸡晓钟昏。此心无有新冤。况抱瓮年来自灌园。但凄凉顾影，频悲往事，殷勤对佛，欲问前因。却怕青山，也妨贤路，休斗尊前见在身。山中友，试高吟楚些，重与招魂。
沁园春 其二 将止酒，戒酒杯使勿近,宋,辛弃疾,杯汝来前，老子今朝，点检形骸。甚长年抱渴，咽如焦釜，于今喜睡，气似奔雷。汝说刘伶，古今达者，醉后何妨死便埋。浑如此，叹汝于知己，真少恩哉！更凭歌舞为媒。算合作平居鸩毒猜。况怨无大小，生于所爱，物无美恶，过则为灾。与汝成言，勿留亟退，吾力犹能肆汝杯。杯再拜，道麾之即去，招则须来。
沁园春    其一 灵山齐庵赋，时筑偃湖未成,宋,辛弃疾,叠嶂西驰，万马回旋，众山欲东。正惊湍直下，跳珠倒溅，小桥横截，缺月初弓。老合投闲，天教多事，检校长身十万松。吾庐小，在龙蛇影外，风雨声中。争先见面重重。看爽气朝来三数峰。似谢家子弟，衣冠磊落，相如庭户，车骑雍容。我觉其间，雄深雅健，如对文章太史公。新堤路，问偃湖何日，烟雨蒙蒙。
沁园春    其一 带湖新居将成,宋,辛弃疾,三径初成，鹤怨猿惊，稼轩未来。甚云山自许，平生意气，衣冠人笑，抵死尘埃。意倦须还，身闲贵早，岂为莼羹鲈脍哉！秋江上，看惊弦雁避，骇浪船回。东冈更葺茅斋。好都把轩窗临水开。要小舟行钓，先应种柳，疏篱护竹，莫碍观梅。秋菊堪餐，春兰可佩，留待先生手自栽。沉吟久，怕君恩未许，此意徘徊。
苏武慢 雪-,宋,辛弃疾,帐暖金丝，杯乾云液，战退夜风飂飘。障泥系马，扫路迎宾，先借落花春色。歌竹传觞，探梅得句，人在玉楼琼室。唤吴姬学舞，风流轻转，弄娇无力。尘世换、老尽青山，铺成明月，瑞物已深三尺。丰登意绪，婉娩光阴，都作暮寒堆积。回首驱羊旧节，入蔡奇兵，等闲陈迹。总无如现在，尊前一笑，坐中赢得。
夜游宫 苦俗客,宋,辛弃疾,几个相知可喜。才厮见、说山说水。颠倒烂熟只这是。怎奈向，一回说，一回美。有个尖新底。说底话、非名即利。说得口乾罪过你。且不罪，俺略起，去洗耳。
定风波 其六 杜鹃花,宋,辛弃疾,百紫千红过了春。杜鹃声苦不堪闻。却解啼教春小住。风雨。空山招得海棠魂。一似蜀宫当日女。无数。猩猩血染赭罗巾。毕竟花开谁作主。记取。大都花属惜花人。
定风波 其一 送卢提刑，约上元重来,宋,辛弃疾,少日犹堪话别离，老来怕作送行诗。极目南云无过雁。君看，梅花也解寄相思。无限江山行未了。父老，不须和泪看旌旗。后会丁宁何日是？须记，春风十日放灯时。
定风波 其一 自和,宋,辛弃疾,金印累累佩陆离。河梁更赋断肠诗。莫拥旌旗真个去。何处。玉堂元自要论思。且约风流三学士。同醉。春风看试几枪旗。从此酒酣明月夜。耳热。那边应是说侬时。
定风波 其二 再用韵，卢置歌舞甚盛,宋,辛弃疾,莫望中州叹黍离。元和圣德要君诗。老去不堪谁似我。归卧。青山活计费寻思。谁筑诗墙高十丈。直上。看君斩将更搴旗。歌舞正浓还有语。记取。须髯不似少年时。
定风波 其二 席上送范先之游建康,宋,辛弃疾,听我尊前醉后歌。人生亡奈别离何。但使情亲千里近。须信。无情对面是山河。寄语石头城下水。居士。而今浑不怕风波。借使未如鸥鸟惯。相伴。也应学得老渔蓑。
定风波 其三 再和前韵药名,宋,辛弃疾,仄月高寒水石乡。倚空青碧对禅床。白发自怜心似铁。风月。使君子细与平章。已判生涯筇竹杖。来往。却惭沙鸟笑人忙。便好剩留黄绢句。谁赋。银钩小草晚天凉。
定风波 其二 再用韵和赵晋臣敷文,宋,辛弃疾,野草闲花不当春，杜鹃却是旧知闻。谩道不如归去住，梅雨，石榴花又是离魂。前殿群臣深殿女，赭袍一点万红巾。莫问兴亡今几主。听取，花前毛羽已羞人。
定风波 其五 施枢密席上赋,宋,辛弃疾,春到蓬壶特地晴。神仙队里相公行。翠玉相挨呼小字。须记。笑簪花底是飞琼。总是倾城来一处。谁妒。谁携歌舞到园亭。柳妒腰肢花妒艳。听看。流莺直是妒歌声。
定风波 其一 用药名招婺源马荀仲游雨岩。马善医,宋,辛弃疾,山路风来草木香。雨馀凉意到胡床。泉石膏肓吾已甚。多病。堤防风月费篇章。孤负寻常山简醉。独自。故应知子草玄忙。湖海早知身汗漫。谁伴。只甘松竹共凄凉。
定风波 其四 大醉归自葛溪亭归，窗间有题字令戒饮者，醉中戏作,宋,辛弃疾,昨夜山公倒载归。儿童应笑醉如泥。试与扶头浑未醒。休问。梦魂犹在葛家溪。千古醉乡来往路。知处。温柔东畔白云西。起向绿窗高处看。题遍。刘伶元自有贤妻。
定风波    暮春漫兴,宋,辛弃疾,少日春怀似酒浓，插花走马醉千钟。老去逢春如病酒。唯有，茶瓯香篆小帘栊。卷尽残花风未定。休恨，花开元自要春风。试问春归谁得见？飞燕，来时相遇夕阳中。
念奴娇 其四 赠妓善作墨梅,宋,辛弃疾,江南尽处，堕玉京仙子，绝尘英秀。彩笔风流，偏解写、姑射冰姿清瘦。笑杀春工，细窥天巧，妙绝应难有。丹青图画，一时都愧凡陋。还似篱落孤山，嫩寒清晓，祗欠香沾袖。淡伫轻盈，谁付与、弄粉调朱纤手。疑是花神，朅来人世，占得佳名久。松篁佳韵，倩君添做三友。
念奴娇 其三 余既为傅岩叟两梅赋词，傅君用席上有请云：家有四古梅，今百年矣，未有以品题，乞援香月堂例。欣然许之，且用前遍体制戏赋,宋,辛弃疾,是谁调护，岁寒枝、都把苍苔封了。茅舍疏篱江上路，清夜月高山小。摸索应知，曹刘沈谢，何况霜天晓。芬芳一世，料君长被花恼。惆怅立马行人，一枝最爱，竹外横斜好。我向东邻曾醉里，唤起诗家二老。拄杖而今，婆娑雪里，又识商山皓。请君置酒，看渠与我倾倒。
念奴娇 其二 和赵录国与韵,宋,辛弃疾,为沽美酒，过溪来、谁道幽人难致。更觉元龙楼百尺，湖海平生豪气。自叹年来，看花索句，老不如人意。东风归路，一川松竹如醉。怎得身似庄周，梦中蝴蝶，花底人间世。记取江头三月暮，风雨不为春计。万斛愁来，金貂头上，不抵银瓶贵。无多笑我，此篇聊当宾戏。
念奴娇 其二 用东坡赤壁韵,宋,辛弃疾,倘来轩冕，问还是、今古人间何物。旧日重城愁万里，风月而今坚壁。药笼功名，酒垆身世，可惜蒙头雪。浩歌一曲，坐中人物之杰。堪叹黄菊凋零，孤标应也有，梅花争发。醉里重揩西望眼，惟有孤鸿明灭。世事从教，浮云来去，枉了冲冠发。故人何在，长歌应伴残月。
念奴娇 其五 梅,宋,辛弃疾,疏疏淡淡，问阿谁、堪比天真颜色。笑杀东君虚占断，多少朱朱白白。雪里温柔，水边明秀，不借春工力。骨清香嫩，迥然天与奇绝。尝记宝籞寒轻，琐窗人睡起，玉纤轻摘。漂泊天涯空瘦损，犹有当年标格。万里风烟，一溪霜月，未怕欺他得。不如归去，阆苑有个人忆。
念奴娇 其二 三友同饮，借赤壁韵-,宋,辛弃疾,论心论相，便择术满眼，纷纷何物。踏碎铁鞋三百緉，不在危峰绝壁。龙友相逢，洼樽缓举，议论敲冰雪。何妨人道，圣时同见三杰。自是不日同舟，平戎破虏，岂由言轻发。任使穷通相鼓弄，恐是真金难灭。寄食王孙，丧家公子，谁握周公发。冰壶皎皎，照人不下霜月。
念奴娇 其三 用前韵和丹桂,宋,辛弃疾,道人元是，道家风、来作烟霞中物。翠幰裁犀遮不定，红透玲珑油壁。借得春工，惹将秋露，薰做江梅雪。我评花谱，便应推此为杰。憔悴何处芳枝，十郎手种，看明年花发。坐对虚空香色界，不怕西风起灭。别驾风流，多情更要，簪满姮娥发。等闲折尽，玉斧重倩修月。
念奴娇 其一 双陆和坐客韵,宋,辛弃疾,少年握槊，气凭陵、酒圣诗豪馀事。缩手旁观初未识，两两三三而已。变化须臾，鸥飞石镜，鹊抵星桥外。捣残秋练，玉砧犹想纤指。堪笑千古争心，等闲一胜，拼了光阴费。老子忘机浑谩与，鸿鹄飞来天际。武媚宫中，韦娘局上，休把兴亡记。布衣百万，看君一笑沈醉。
念奴娇 其二,宋,辛弃疾,洞庭春晚，旧传恐是，人间尤物。收拾瑶池倾国艳，来向朱栏一壁。透户龙香，隔帘莺语，料得肌如雪。月妖真态，是谁教避人杰。酒罢归对寒窗，相留昨夜，应是梅花发。赋了高唐犹想像，不管孤灯明灭。半面难期，多情易感，愁点星星发。绕梁声在，为伊忘味三月。
念奴娇 其一 和南涧载酒见过雪楼观雪,宋,辛弃疾,兔园旧赏，怅遗踪、飞鸟千山都绝。缟带银杯江上路，惟有南枝香别。万事新奇，青山一夜，对我头先白。倚岩千树，玉龙飞上琼阙。莫惜雾鬓风鬟，试教骑鹤，去约尊前月。自与诗翁磨冻砚，看扫幽兰新阕。便拟明年，人间挥汗，留取层冰洁。此君何事，晚来还易腰折。
念奴娇 其一 赋梅花,宋,辛弃疾,未须草草，赋梅花，多少骚人词客。总被西湖林处士，不肯分留风月。疏影横斜，暗香浮动，把断春消息。尚馀花品，未忝今古人物。看取香月堂前，岁寒相对，楚两龚之洁。自与诗家成一种，不系南昌仙籍。怕是当年，香山老子，姓白来江国。谪仙人，字太白，还又名白。
念奴娇 其五 西湖和人韵,宋,辛弃疾,晚风吹雨，战新荷、声乱明珠苍璧。谁把香奁收宝镜，云锦红涵湖碧。飞鸟翻空，游鱼吹浪，惯趁笙歌席。坐中豪气，看公一饮千石。遥想处士风流，鹤随人去，老作飞仙伯。茅舍疏篱今在否，松竹已非畴昔。欲说当年，望湖楼下，水与云宽窄。醉中休问，断肠桃叶消息。
念奴娇 其一 和信守王道夫席上韵,宋,辛弃疾,风狂雨横，是邀勒园林，几多桃李。待上层楼无气力，尘满栏干谁倚。就火添衣，移香傍枕，莫卷朱帘起。元宵过也，春寒犹自如此。为问几日新晴，鸠鸣屋上，鹊报檐前喜。揩拭老来诗句眼，要看拍堤春水。月下凭肩，花边系马，此兴今休矣。溪南酒贱，光阴只在弹指。
念奴娇 其一 晋臣十月望生日，自赋词，属余和韵,宋,辛弃疾,看公风骨，似长松磊落，多生奇节。世上儿曹都蓄缩，冻芋旁堆秋瓞。结屋溪头，境随人胜，不是江山别。紫云如阵，妙歌争唱新阕。尊酒一笑相逢，与公臭味，菊茂兰须悦。天上四时调玉烛，万事宜询黄发。看取东归，周家叔父，手把元龟说。祝公长似，十分今夜明月。
念奴娇 其二 赋白牡丹和范廓之韵,宋,辛弃疾,对花何似，似吴宫初教，翠围红阵。欲笑还愁羞不语，惟有倾城娇韵。翠盖风流，牙签名字，旧赏那堪省。天香染露，晓来衣润谁整。最爱弄玉团酥，就中一朵，曾入扬州咏。华屋金盘人未醒，燕子飞来春尽。最忆当年，沈香亭北，无限春风恨。醉中休问，夜深花睡香冷。
念奴娇 其二 重九席上,宋,辛弃疾,龙山何处，记当年高会，重阳佳节。谁与老兵供一笑，落帽参军华发。莫倚忘怀，西风也曾，点检尊前客。凄凉今古，眼中三两飞蝶。须信采菊东篱，高情千载，只有陶彭泽。爱说琴中如得趣，弦上何劳声切。试把空杯，翁还肯道，何必杯中物。临风一笑，请翁同醉今夕。
念奴娇 其三 用韵答傅先之,宋,辛弃疾,君诗好处，似邹鲁儒家，还有奇节。下笔如神强压韵，遗恨都无毫发。炙手炎来，掉头冷去，无限长安客。丁宁黄菊，未消勾引蜂蝶。天上绛阙清都，听君归去，我自癯山泽。人道君才刚百炼，美玉都成泥切。我爱风流，醉中颠倒，丘壑胸中物。一杯相属，莫孤风月今夕。
念奴娇 其三 赠夏成玉,宋,辛弃疾,妙龄秀发，湛灵台一点，天然奇绝。万壑千岩归健笔，扫尽平山风月。雪里疏梅，霜头寒菊，迥与馀花别。识人青眼，慨然怜我疏拙。遐想后日娥眉，两山横黛，谈笑风生颊。握手论文情极处，冰玉一时清洁。扫断尘劳，招呼萧散，满酌金蕉叶。醉乡深处，不知天地空阔。
念奴娇    其四 书东流村壁,宋,辛弃疾,野棠花落，又匆匆、过了清明时节。刬地东风欺客梦，一枕云屏寒怯。曲岸持觞，垂杨系马，此地曾轻别。楼空人去，旧游飞燕能说。闻道绮陌东头，行人长见，帘底纤纤月。旧恨春江流未断，新恨云山千叠。料得明朝，尊前重见，镜里花难折。也应惊问：近来多少华发！
念奴娇    其三 登建康赏心亭，呈史留守致道,宋,辛弃疾,我来吊古，上危楼赢得、闲愁千斛。虎踞龙蟠何处是？只有兴亡满目。柳外斜阳，水边归鸟，陇上吹乔木。片帆西去，一声谁喷霜竹？却忆安石风流，东山岁晚，泪落哀筝曲。儿辈功名都付与，长日惟消棋局。宝镜难寻，碧云将暮，谁劝杯中绿？江头风怒，朝来波浪翻屋。
念奴娇    其六 赋雨岩,宋,辛弃疾,近来何处有吾愁？何处还知吾乐？一点凄凉千古意，独倚西风寥廓。并竹寻泉，和云种树，唤作真闲客。此心闲处，不应长藉丘壑。休说往事皆非，而今云是，且把清尊酌。醉里不知谁是我，非月非云非鹤。露冷风高，松梢桂子，醉了还醒却。北窗高卧，莫教啼鸟惊着。
武陵春,宋,辛弃疾,走去走来三百里，五日以为期。六日归时已是疑。应是望多时。鞭个马儿归去也，心急马行迟。不免相烦喜鹊儿。先报那人知。
武陵春,宋,辛弃疾,桃李风前多妩媚，杨柳更温柔。唤取笙歌烂熳游。且莫管闲愁。好趁春晴连夜赏，雨便一春休。草草杯盘不要收。才晓更扶头。
河渎神 女诫词效花间体,宋,辛弃疾,芳草绿萋萋。断肠绝浦相思。山头人望翠云旗。蕙香佳酒君归。惆怅画檐双燕舞。东风吹散灵雨。香火冷残箫鼓。斜阳门外今古。
采桑子 书博山道中壁,宋,辛弃疾,烟迷露麦荒池柳，洗雨烘晴。洗雨烘晴，一样春风几样青。提壶脱裤催归去，万恨千情。万恨千情，各自无聊各自鸣。
采桑子 其三 此生自断天休问,宋,辛弃疾,此生自断天休问，独倚危楼。独倚危楼，不信人间别有愁。君来正是眠时节，君且归休。君且归休，说与西风一任秋。
金菊对芙蓉 重阳,宋,辛弃疾,远水生光，遥山耸翠，霁烟深锁梧桐。正零瀼玉露，淡荡金风。东篱菊有黄花吐，对映水、几簇芙蓉。重阳佳致，可堪此景，酒酽花浓。追念景物无穷。叹少年胸襟，忒煞英雄。把黄英红萼，甚物堪同。除非腰佩黄金印，座中拥、红粉娇容。此时方称情怀，尽拼一饮千钟。
雨中花慢 登新楼有怀昌甫、斯远、仲止、子似、民瞻,宋,辛弃疾,旧雨常来，今雨不来，佳人偃蹇谁留。幸山中芋栗，今岁全收。贫贱交情落落，古今吾道悠悠。怪新来却见，文反离骚，诗发秦州。功名只道，无之不乐，那知有更堪忧。怎奈向、儿曹抵死，唤不回头。石卧山前认虎，蚁喧床下闻牛。为谁西望，凭栏一饷，却下层楼。
雨中花慢 子似见和，再用韵为别,宋,辛弃疾,马上三年，醉帽吟鞭，锦囊诗卷长留。怅溪山旧管，风月新收。明便关河杳杳，去应日月悠悠。笑千篇索价，未抵蒲萄，五斗凉州。停云老子，有酒盈尊，琴书端可消忧。浑未办、倾身一饱，淅米矛头。心似伤弓塞雁，身如喘月吴牛。晚天凉也，月明谁伴，吹笛南楼。
青玉案 元夕,宋,辛弃疾,东风夜放花千树，更吹落，星如雨。宝马雕车香满路。凤箫声动，玉壶光转，一夜鱼龙舞。蛾儿雪柳黄金缕，笑语盈盈暗香去。众里寻他千百度，蓦然回首，那人却在，灯火阑珊处。
临江仙 其八 壬戌岁生日书怀,宋,辛弃疾,六十三年无限事，从头悔恨难追。已知六十二年非。只应今日是，后日又寻思。少是多非惟有酒，何须过后方知。从今休似去年时。病中留客饮，醉里和人诗。
临江仙 其三 和前韵,宋,辛弃疾,钟鼎山林都是梦，人间荣辱休惊。只消闲处过平生。酒杯秋吸露，诗句夜裁冰。记取小窗风雨夜，对床灯火多情。问谁千里伴君行。晚山眉样翠，秋水镜般明。
临江仙 其十三 停云偶作,宋,辛弃疾,偶向停云堂上坐，晓猿夜鹤惊猜。主人何事太尘埃。低头还说向，被召又重来。多谢北山山下老，殷勤一语佳哉。借君竹杖与芒鞋。径须从此去，深入白云堆。
临江仙 其六,宋,辛弃疾,手捻黄花无意绪，等闲行尽回廊。卷帘芳桂散余香。枯荷难睡鸭，疏雨暗池塘。忆得旧时携手处，如今水远山长。罗巾浥泪别残妆。旧欢新梦里，闲处却思量。
临江仙 其一 探梅,宋,辛弃疾,老去惜花心已懒，爱梅犹绕江村。一枝先破玉溪春。更无花态度，全有雪精神。剩向空山餐秀色，为渠著句清新。竹根流水带溪云。醉中浑不记，归路月黄昏。
临江仙 其一 侍者阿钱将行，赋钱字以赠之,宋,辛弃疾,一自酒情诗兴懒，舞裙歌扇阑珊。好天良夜月团团。杜陵真好事，留得一钱看。岁晚人欺程不识，怎教阿堵留连。杨花榆荚雪漫天。从今花影下，只看绿苔圆。
临江仙,宋,辛弃疾,莫笑吾家苍壁小，棱层势欲摩空。相知惟有主人翁。有心雄泰华，无意巧玲珑。天作高山谁得料，解嘲试倩扬雄。君看当日仲尼穷。从人贤子贡，自欲学周公。
临江仙 其三,宋,辛弃疾,春色饶君白发了，不妨倚绿偎红。翠鬟催唤出房栊。垂肩金缕窄，蘸甲宝杯浓。睡起鸳鸯飞燕子，门前沙暖泥融。画楼人把玉西东。舞低花外月，唱澈柳边风。
临江仙 其一,宋,辛弃疾,醉帽吟鞭花不住，却招花共商量。人生何必醉为乡。从教斟酒浅，休更和诗忙。一斗百篇风月地，饶他老子当行。从今三万六千场。青青头上发，还作柳丝长。
临江仙 其十一,宋,辛弃疾,祗恐牡丹留不住，与春约束分明。未开微雨半开晴。要花开定准，又更与花盟。魏紫朝来将进酒，玉盘盂样先呈。鞓红似向舞腰横。风流人不见，锦绣夜间行。
临江仙 其二 簪花屡堕戏作,宋,辛弃疾,鼓子花开春烂漫，荒园无限思量。今朝拄杖过西乡。急呼桃叶渡，为看牡丹忙。不管昨宵风雨横，依然红紫成行。白头陪奉少年场。一枝簪不住，推道帽檐长。
临江仙 其七,宋,辛弃疾,冷雁寒云渠有恨，春风自满余怀。更教无日不花开。未须愁菊尽，相次有梅来。多病近来浑止酒，小槽空压新醅。青山却自要安排。不须连日醉，且进两三杯。
临江仙 其五 戏为期思詹老寿,宋,辛弃疾,手种门前乌桕树，而今千尺苍苍。田园只是旧耕桑。杯盘风月夜，箫鼓子孙忙。七十五年无事客，不妨两鬓如霜。绿窗刬地调红妆。更从今日醉，三万六千场。
临江仙 其十二,宋,辛弃疾,老去浑身无著处，天教只住山林。百年光景百年心。更欢须叹息，无病也呻吟。试向浮瓜沈李处，清风散发披襟。莫嫌浅后更频斟。要他诗句好，须是酒杯深。
临江仙 其九 再用圆字韵,宋,辛弃疾,窄样金杯教换了，房栊试听珊珊。莫教秋扇雪团团。古今悲笑事，长付后人看。记取桔槔春雨后，短畦菊艾相连。拙于人处巧于天。君看流水地，难得正方圆。
临江仙 其二 为岳母寿,宋,辛弃疾,住世都无菩萨行，仙家风骨精神。寿如山岳福如云。金花汤沐诰，竹马绮罗群。更愿升平添喜事，大家祷祝殷勤。明年此地庆佳辰。一杯千岁酒，重拜太夫人。
临江仙 其四 元亮席上见和，再用韵,宋,辛弃疾,夜语南堂新瓦响，三更急雨珊珊。交情莫作细沙团。死生贫富际，试向此中看。记取他年耆旧传，与君名字牵连。清风一枕晚凉天。觉来还自笑，此梦倩谁圆。
临江仙,宋,辛弃疾,小靥人怜都恶瘦，曲眉天与长颦。沈思欢事惜腰身。枕添离别泪，粉落却深匀。翠袖盈盈浑力薄，玉笙袅袅愁新。夕阳依旧倚窗尘。叶红苔郁碧，深院断无人。
临江仙 其四,宋,辛弃疾,金谷无烟宫树绿，嫩寒生怕春风。博山微透暖薰笼。小楼春色里，幽梦雨声中。别浦鲤鱼何日到，锦书封恨重重。海棠花下去年逢。也应随分瘦，忍泪觅残红。
临江仙 其二 和王道夫信守韵，谢其为寿，时作闽宪,宋,辛弃疾,记取年年为寿客，只今明月相随。莫教弦管便生衣。引壶觞自酌，须富贵何时。入手清风词更好，细书白茧乌丝。海山问我几时归。枣瓜如可啖，直欲觅安期。
临江仙 其二,宋,辛弃疾,逗晓莺啼声昵昵，掩关高树冥冥。小渠春浪细无声。井床听夜雨，出藓辘轳青。碧草旋荒金谷路，乌丝重记兰亭。强扶残醉绕云屏。一枝风露湿，花重入疏棂。
临江仙 其二 醉宿崇福寺，寄祐之以仆醉先归,宋,辛弃疾,莫向空山吹玉笛，壮怀酒醒心惊。四更霜月太寒生。被翻红锦浪，酒满玉壶冰。小陆未须临水笑，山林我辈钟情。今宵依旧醉中行。试寻残菊处，中路侯渊明。
临江仙 其一 和南涧韵,宋,辛弃疾,风雨催春寒食近，平原一片丹青。溪边唤渡柳边行。花飞蝴蝶乱，桑嫩野蚕生。绿野先生闲袖手，却寻诗酒功名。未知明日定阴晴。今宵成独醉，却笑众人醒。
临江仙 其三 和叶仲洽赋羊桃,宋,辛弃疾,忆醉三山芳树下，几曾风韵忘怀。黄金颜色五花开。味如庐橘熟。贵似荔枝来。闻道商山馀四老，橘中自酿秋醅。试呼名品细推排。重重香腑脏，偏殢圣贤杯。
南乡子 庆周氏旌表,宋,辛弃疾,无处著春光。天上飞来诏十行。父老欢呼童稚舞，前江。千载周家孝义乡。草木尽芬芳。更觉溪头水也香。我道乌头门侧畔，诸郎。准备他年昼锦堂。
南乡子 其一,宋,辛弃疾,好个主人家。不问因由便去嗏。病得那人妆晃了，巴巴。系上裙儿稳也哪。别泪没些些。海誓山盟总是赊。今日新欢须记取，孩儿，更过十年也似他。
南乡子 其二 无题,宋,辛弃疾,隔户语春莺。才挂帘儿敛袂行。渐见凌波罗袜步，盈盈。随笑随颦百媚生。著意听新声。尽是司空自教成。今夜酒肠还道窄，多情。莫放笼纱蜡炬明。
南乡子 舟中记梦,宋,辛弃疾,敧枕橹声边。贪听咿哑聒醉眠。变作笙歌花底去，依然。翠袖盈盈在眼前。别后两眉尖。欲说还休梦已阑。只记埋冤前夜月，相看。不管人愁独自圆。
南乡子 送筠州赵司户，茂中之子。茂中尝为筠州幕官，题诗甚多,宋,辛弃疾,日日老莱衣。更解风流蜡凤嬉。膝上放教文度去，须知。要使人看玉树枝。剩记乃翁诗。绿水红莲觅旧题。归骑春衫花满路，相期。来岁流觞曲水时。
南乡子 登京口北固亭有怀,宋,辛弃疾,何处望神州，满眼风光北固楼。千古兴亡多少事，悠悠，不尽长江滚滚流。年少万兜鍪，坐断东南战未休。天下英雄谁敌手？曹刘，生子当如孙仲谋。
南歌子,宋,辛弃疾,万万千千恨，前前后后山。傍人道我轿儿宽。不道被他遮得、望伊难。今夜江头树，船儿系那边。知他热后甚时眠。万万不成眠后、有谁扇。
南歌子 新开池，戏作,宋,辛弃疾,散发披襟处，浮瓜沈李时。涓涓流水细侵阶。凿个池儿，唤个月儿来。画栋频摇动，红葵尽倒开。斗匀红粉照香腮。有个人人，把做镜儿猜。
南歌子 其一 独坐蔗庵,宋,辛弃疾,玄入参同契，禅依不二门。静看斜日隙中尘。始觉人间、何处不纷纷。病笑春先老，闲怜懒是真。百般啼鸟苦撩人。除却提壶、此外不堪闻。
南歌子 其二,宋,辛弃疾,世事从头减，秋怀彻底清。夜深犹道枕边声。试问清溪底事、不能平。月到愁边白，鸡先远处鸣。是中无有利和名。因甚山前未晓、有人行。
品令 族姑庆八十，来索俳语,宋,辛弃疾,更休说。便是个、住世观音菩萨。甚今年、容貌八十岁，见底道、才十八。莫献寿星香烛。莫祝灵龟椿鹤。只消得、把笔轻轻去，十字上、添一撇。
品令,宋,辛弃疾,迢迢征路。又小舸、金陵去。西风黄叶，淡烟衰草，平沙将暮。回首高城，一步远如一步。江边朱户。忍追忆、分携处。今宵山馆，怎生禁得，许多愁绪。辛苦罗巾，揾取几行泪雨。
昭君怨 豫章寄张定叟,宋,辛弃疾,长记潇湘秋晚。歌舞橘洲人散。走马月明中。折芙蓉。今日西山南浦。画栋珠帘云雨。风景不争多。奈愁何。
昭君怨,宋,辛弃疾,人面不如花面。花到开时重见。独倚小阑干。许多山。落叶西风时候。人共青山都瘦。说道梦阳台。几曾来。
昭君怨 送晁楚老游荆门,宋,辛弃疾,夜雨剪残春韭。明日重斟别酒。君去问曹瞒。好公安。试看如今白发。却为中年离别。风雨正崔嵬。早归来。
柳梢青 赋牡丹,宋,辛弃疾,姚魏名流。年年揽断，雨恨风愁。解释春光，剩须破费，酒令诗筹。玉肌红粉温柔。更染尽、天香未休。今夜簪花，他年第一，玉殿东头。
柳梢青,宋,辛弃疾,莫炼丹难。黄河可塞，金可成难。休辟谷难。吸风饮露，长忍饥难。劝君莫远游难。何处有、西王母难。休采药难。人沈下土，我上天难。
柳梢青 三山归途代白鸥见嘲,宋,辛弃疾,白鸟相迎，相怜相笑，满面尘埃。华发苍颜，去时曾劝，闻早归来。而今岂是高怀。为千里、莼羹计哉。好把移文，从今日日，读取千回。
洞仙歌 其二 访泉于奇师村，得周氏泉，为赋,宋,辛弃疾,飞流万壑，共千岩争秀。孤负平生弄泉手。叹轻衫短帽，几许红尘，还自喜，濯发沧浪依旧。人生行乐耳，身后虚名，何似生前一杯酒。便此地、结吾庐，待学渊明，更手种、门前五柳。且归去、父老约重来，问如此青山，定重来否。
洞仙歌 其二 丁卯八月病中作,宋,辛弃疾,贤愚相去，算其间能几。差以毫厘缪千里。细思量义利，舜蹠之分，孳孳者，等是鸡鸣而起。味甘终易坏，岁晚还知，君子之交淡如水。一饷聚飞蚊，其响如雷，深自觉、昨非今是。羡安乐窝中泰和汤，更剧饮，无过半醺而已。
洞仙歌 其一 所居丢山为仙人舞袖形,宋,辛弃疾,婆娑欲舞，怪青山欢喜。分得清溪半篙水。记平沙鸥鹭，落日渔樵，湘江上，风景依然如此。东篱多种菊，待学渊明，酒兴诗情不相似。十里涨春波，一棹归来，只做个、五湖范蠡。是则是、一般弄扁舟，争知道，他家有个西子。
洞仙歌 其一 红梅-,宋,辛弃疾,冰姿玉骨，自是清凉态。此度浓妆为谁改。向竹篱茅舍，几误佳期。招伊怪，满脸颜红微带。寿阳妆鉴里，应是承恩，纤手重匀异香在。怕等闲、春未到，雪里先开，风流㬠、说与群芳不解。更总做、北人未识伊，据品调，难作杏花看待。
洞仙歌 其一 为叶丞相作,宋,辛弃疾,江头父老，说新来朝野。都道今年太平也。见朱颜绿鬓，玉带金鱼，相公是，旧日中朝司马。遥知宣劝处，东阁华灯，别赐仙韶接元夜。问天上、几多春，只似人间，但长见、精神如画。好都取、山河献君王，看父子貂蝉，玉京迎驾。
洞仙歌 其三,宋,辛弃疾,松关桂岭，望青葱无路。费尽银钩榜佳处。怅空山岁晚，窈窕谁来，须著我，醉卧石楼风雨。仙人琼海上，握手当年，笑许君携半山去。劖叠嶂，卷飞泉，洞府凄凉，又却怪、先生多取。怕夜半、罗浮有时还，好长把云烟，再三遮住。
洞仙歌 其二 晋臣和李能伯韵，属余同和。赵以弟兄皆有职名为宠，词中颇叙其盛，故未章有裂土分茅之句,宋,辛弃疾,旧交贫贱，太半成新贵。冠盖门前几行李。看匆匆西笑，争出山来，凭谁问，小草何如远志。悠悠今古事。得丧乘除，暮四朝三又何异。任掀天勋业，冠古文章，有几个、笙歌晚岁。况满屋貂蝉未为荣，记裂土分茅，是公家世。
点绛唇 留博山寺，闻光风主人微恙而归，时春涨断桥,宋,辛弃疾,隐隐轻雷，雨声不受春回护。落梅如许。吹尽墙边去。春水无情，碍断溪南路。凭谁诉。寄声传语。没个人知处。
点绛唇,宋,辛弃疾,身后功名，古来不换生前醉。青鞋自喜。不踏长安市。竹外僧归，路指霜钟寺。孤鸿起。丹青手里。剪破松江水。
祝英台近 其一,宋,辛弃疾,水纵横，山远近。拄杖占千顷。老眼羞将，水底看山影。试教水动山摇，吾生堪笑，似此个、青山无定。一瓢饮。人问翁爱飞泉，来寻个中静。绕屋声喧，怎做静中境。我眠君且归休，维摩方丈，待天女、散花时问。
祝英台近 其二,宋,辛弃疾,绿杨堤，青草渡。花片水流去。百舌声中，唤起海棠睡。断肠几点愁红，啼痕犹在，多应怨、夜来风雨。别情苦。马蹄踏遍长亭，归期又成误。帘卷青楼，回首在何处。画梁燕子双双，能言能语，不解说、相思一句。
祝英台近 晚春,宋,辛弃疾,宝钗分，桃叶渡，烟柳暗南浦。怕上层楼，十日九风雨。断肠片片飞红，都无人管，倩谁唤流莺声住？鬓边觑，试把花卜心期，才簪又重数。罗帐灯昏，呜咽梦中语：是他春带愁来，春归何处？却不解将愁归去？
贺新郎 其四 用前韵再赋,宋,辛弃疾,肘后俄生柳。叹人生、不如意事，十常八九。右手淋浪才有用，闲却持螯左手。谩赢得、伤今感旧。投阁先生惟寂寞，笑是非、不了身前后。持此语，问乌有。青山幸自重重秀。问新来、萧萧木落，颇堪秋否。总被西风都瘦损，依旧千岩万岫。把万事、无言搔首。翁比渠侬人谁好，是我常、与我周旋久。宁作我，一杯酒。
贺新郎,宋,辛弃疾,濮上看垂钓。更风流、羊裘泽畔，精神孤矫。楚汉黄金公卿印，比著渔竿谁小。但过眼、才堪一笑。惠子焉知濠梁乐，望桐江、千丈高台好。烟雨外，几鱼鸟。古来如许高人少。细平章、两翁似与，巢由同调。已被尧知方洗耳，毕竟尘污人了。要名字、人间如扫。我爱蜀庄沈冥者，解门前、不使徵书到。君为我，画三老。
贺新郎 吉席,宋,辛弃疾,瑞气笼清晓。卷珠帘、次第笙歌，一时齐奏。无限神仙离蓬岛。凤驾鸾车初到。见拥个、仙娥窈窕。玉佩玎珰风缥缈。望娇姿、一似垂杨袅。天上有，世间少。刘郎正是当年少。更那堪、天教付与，最多才貌。玉树琼枝相映耀。谁与安排忒好。有多少、风流欢笑。直待来春成名了。马如龙、绿绶欺芳草。同富贵，又偕老。
贺新郎 其三 再用前韵,宋,辛弃疾,鸟倦飞还矣。笑渊明、瓶中储粟，有无能几。莲社高人留翁语，我醉宁论许事。试沽酒、重斟翁喜。一见萧然音韵古，想东篱、醉卧参差是。千载下，竟谁似。元龙百尺高楼里。把新诗、殷勤问我，停云情味。北夏门高从拉攞，何事须人料理。翁曾道、繁华朝起。尘土人言宁可用，顾青山、与我何如耳。歌且和，楚狂子。
贺新郎 其四,宋,辛弃疾,甚矣我衰矣！怅平生、交游零落，只今余几？白发空垂三千丈，一笑人间万事。问何物、能令公喜？我见青山多妩媚，料青山、见我应如是。情与貌，略相似。一尊搔首东窗里。想渊明、停云诗就，此时风味。江左沉酣求名者，岂识浊醪妙理！回首叫、云飞风起。不恨古人吾不见，恨古人、不见吾狂耳。知我者，二三子。
贺新郎,宋,辛弃疾,把酒长亭说。看渊明、风流酷似，卧龙诸葛。何处飞来林间鹊？蹙踏松梢残雪。要破帽、多添华发。剩水残山无态度，被疏梅、料理成风月。两三雁，也萧瑟。佳人重约还轻别。怅清江、天寒不渡，水深冰合。路断车轮生四角，此地行人销骨。问谁使、君来愁绝？铸就而今相思错，料当初、费尽人间铁。长夜笛，莫吹裂！
贺新郎 其一 赋海棠,宋,辛弃疾,著厌霓裳素。染胭脂、苎罗山下，浣沙溪渡。谁与流霞千古酝，引得东风相误。从臾入、吴宫深处。鬓乱钗横浑不醒，转越江、刬地迷归路。烟艇小，五湖去。当时倩得春留住。就锦屏一曲，种种断肠风度。才是清明三月近，须要诗人妙句。笑援笔、殷勤为赋。十样蛮笺纹错绮，粲珠玑、渊掷惊风雨。重唤酒，共花语。
贺新郎 其五 题君用山园,宋,辛弃疾,曾与东山约。为鯈鱼、从容分得，清泉一勺。堪笑高人读书处，多少松窗竹阁。甚长被、游人占却。万卷何言达时用，士方穷、早与人同乐。新种得，几花药。山头怪石蹲秋鹗。俯人间、尘埃野马，孤撑高攫。拄杖危亭扶未到，已觉云生两脚。更换却、朝来毛发。此地千年曾物化，莫呼猿、且自多招鹤。吾亦有，一丘壑。
贺新郎 赋水仙,宋,辛弃疾,云卧衣裳冷。看萧然、风前月下，水边幽影。罗袜尘生凌波去，汤沐烟江万顷。爱一点、娇黄成晕。不记相逢曾解佩，甚多情、为我香成阵。待和泪，收残粉。灵均千古怀沙恨。恨当时、匆匆忘把，此仙题品。烟雨凄迷僝僽损，翠袂摇摇谁整。谩写入、瑶琴幽愤。弦断招魂无人赋，但金杯的皪银台润。愁殢酒，又独醒。
贺新郎 其六 用韵题赵晋臣敷文积翠岩，余欲令筑陂于其前,宋,辛弃疾,拄杖重来约。对东风、洞庭张乐，满空箫勺。巨海拔犀头角出，来向此山高阁。尚两两、三三前却。老我伤怀登临际，问何方、可以平哀乐。唯酒是，万金药。劝君且作横空鹗。便休论、人间腥腐，纷纷乌攫。九万里风斯在下，翻覆云头雨脚。更直上、昆崙濯发。好卧长虹陂十里，是谁言、听取双黄鹤。推翠影，浸云壑。
贺新郎 其五,宋,辛弃疾,柳暗清波路。送春归、猛风暴雨，一番新绿。千里潇湘葡萄涨，人解扁舟欲去。又樯燕、留人相语。艇子飞来生尘步，唾花寒、唱我新番句。波似箭，催鸣橹。黄陵祠下山无数。听湘娥、泠泠曲罢，为谁情苦。行到东吴春已暮，正江阔、潮平稳渡。望金雀、觚棱翔舞。前度刘郎今重到，问玄都、千树花存否。愁为倩，么弦诉。
贺新郎 其四 题传岩叟悠然阁,宋,辛弃疾,路入门前柳。到君家、悠然细说，渊明重九。岁晚凄其无诸葛，惟有黄花入手。更风雨、东篱依旧。斗顿南山高如许，是先生、拄杖归来后。山不记，何年有。是中不减康庐秀。倩西风、为君唤起，翁能来否。鸟倦飞还平林去，云肯无心出岫。剩准备、新诗几首。欲辨忘言当年意，慨遥遥、我去羲农久。天下事，可无酒。
贺新郎 其二 题赵兼善东山园小鲁亭,宋,辛弃疾,下马东山路。恍临风、周情孔思，悠然千古。寂寞东家丘何在，缥缈危亭小鲁。试重上、岩岩高处。更忆公归西悲日，正濛濛、陌上多零雨。嗟费却，几章句。谢安雅志还成趣。记风流、中年怀抱，长携歌舞。政尔良难君臣事，晚听秦筝声苦。快满眼、松篁千亩。把似渠垂功名泪，算何如、且作溪山主。双白鸟，又飞去。
贺新郎 其二,宋,辛弃疾,觅句如东野。想钱塘、风流处士，水仙祠下。更隐小孤烟浪里，望断彭郎欲嫁。是一色、空濛难画。谁解胸中吞云梦，试呼来、草赋看司马。须更把，上林写。鸡豚旧日渔樵社。问先生、带湖春涨，几时归也。为爱琉璃三万顷，正卧水亭烟榭。对玉塔、微澜深夜。雁鹜如云休报事，被诗逢敌手皆勍者。春草梦，也宜夏。
贺新郎 其二 又和,宋,辛弃疾,碧海成桑野。笑人间，江翻平陆，水云高下。自是三山颜色好，更著雨婚烟嫁。料未必、龙眠能画。拟向诗人求幼妇，倩诸君、妙手皆谈马。须进酒，为陶写。回头鸥鹭瓢泉社。莫吟诗、莫抛尊酒，是吾盟也。千骑而今遮白发，忘却沧浪亭榭。但记得、灞陵呵夜。我辈从来文字饮，怕壮怀、激烈须歌者。蝉噪也，绿阴夏。
贺新郎 其八,宋,辛弃疾,高阁临江渚。访层城、空馀旧迹，黯然怀古。画栋珠帘当日事，不见朝云暮雨。但遗意、西山南浦。天宇修眉浮新绿，映悠悠、潭影长如故。空有恨，奈何许。王郎健笔夸翘楚。到如今、落霞孤鹜，竞传佳句。物换星移知几度，梦想珠歌翠舞。为徙倚、阑干凝伫。目断平芜苍波晚，快江风、一瞬澄襟暑。谁共饮，有诗侣。
贺新郎 其七 韩仲止判院山中见访，席上用前韵,宋,辛弃疾,听我三章约。有谈功、谈名者舞，谈经深酌。作赋相如亲涤器，识字子云投阁。算枉把、精神费却。此会不如公荣者，莫呼来、政尔妨人乐。医俗士，苦无药。当年众鸟看孤鹗。意飘然、横空直把，曹吞刘攫。老我山中谁来伴，须信穷愁有脚。似剪尽、还生僧发。自断此生天休问，倩何人、说与乘轩鹤。吾有志，在沟壑。
贺新郎 其一 福州游西湖,宋,辛弃疾,翠浪吞平野。挽天河、谁来照影，卧龙山下。烟雨偏宜晴更好，约略西施未嫁。待细把、江山图画。千顷光中堆滟滪，似扁舟、欲下瞿塘马。中有句，浩难写。诗人例入西湖社。记风流、重来手种，绿阴成也。陌上游人夸故国，十里水晶台榭。更复道、横空清夜。粉黛中洲歌妙曲，问当年、鱼鸟无存者。堂上燕，又长夏。
贺新郎 其三 和徐斯远下第谢诸公载酒相访韵,宋,辛弃疾,逸气轩眉宇。似王良、轻车熟路，骅骝欲舞。我觉君非池中物，咫尺蛟龙云雨。时与命、犹须天付。兰佩芳菲无人问，叹灵均、欲向重华诉。空壹郁，共谁语。儿曹不料扬雄赋。怪当年、甘泉误说，青葱玉树。风引船回沧溟阔，目断三山伊阻。但笑指、吾庐何许。门外苍官千百辈，尽堂堂、八尺须髯古。谁载酒，带湖去。
贺新郎,宋,辛弃疾,世路风波恶。喜清时、边夫袖手，诸将帷幄。正值春光二三月，两两燕穿帘幕。又怕个、江南花落。与客携壶连夜饮，任蟾光、飞上阑干角。何时唱，从军乐。归欤已赋居岩壑。悟人世、正类春蚕，自相缠缚。眼畔昏鸦千万点，独欠归来野鹤。都不恋、黑头黄阁。一咏一觞成底事，庆康宁、天赋何须药。金盏大，为君酌。
贺新郎    其三 用前韵送杜叔高,宋,辛弃疾,细把君诗说：怅余音、钧天浩荡，洞庭胶葛。千尺阴崖尘不到，惟有层冰积雪。乍一见、寒生毛发。自昔佳人多薄命，对古来、一片伤心月。金屋冷，夜调瑟。去天尺五君家别。看乘空、鱼龙惨淡，风云开合。起望衣冠神州路，白日销残战骨。叹夷甫、诸人清绝！夜半狂歌悲风起，听铮铮、阵马檐间铁。南共北，正分裂！
贺新郎    同父见和，再用韵答之,宋,辛弃疾,老大那堪说！似而今、元龙臭味，孟公瓜葛。我病君来高歌饮，惊散楼头飞雪。笑富贵、千钧如发。硬语盘空谁来听？记当时、只有西窗月。重进酒，唤鸣瑟。事无两样人心别。问渠侬：神州毕竟，几番离合？汗血盐车无人顾，千里空收骏骨。正目断、关河路绝。我最怜君中宵舞，道男儿、到死心如铁！看试手，补天裂。
贺新郎 其三 别茂嘉十二弟。鹈鴂、杜鹃实两种，见离骚补注,宋,辛弃疾,绿树听鹈鴂。更那堪、鹧鸪声住，杜鹃声切！啼到春归无寻处，苦恨芳菲都歇。算未抵、人间离别。马上琵琶关塞黑，更长门、翠辇辞金阙。看燕燕，送归妾。将军百战身名裂。向河梁、回头万里，故人长绝。易水萧萧西风冷，满座衣冠似雪。正壮士、悲歌未彻。啼鸟还知如许恨，料不啼清泪长啼血。谁共我，醉明月？
贺新郎    其四 赋琵琶,宋,辛弃疾,凤尾龙香拨，自开元《霓裳》曲罢，几番风月？最苦浔阳江头客，画舸亭亭待发。记出塞、黄云堆雪。马上离愁三万里，望昭阳、宫殿孤鸿没，弦解语，恨难说。辽阳驿使音尘绝，琐窗寒、轻拢慢捻，泪珠盈睫。推手含情还却手，一抹《梁州》哀彻。千古事、云飞烟灭。贺老定场无消息，想沉香亭北繁华歇。弹到此，为呜咽。
哨遍 其一 秋水观,宋,辛弃疾,蜗角斗争，左触右蛮，一战连千里。君试思、方寸此心微。总虚空、并包无际。喻此理。何言泰山毫末，从来天地一稊米。嗟大小相形，鸠鹏自乐，之二虫又何知。记蹠行仁义孔丘非。更殇乐长年老彭悲。火鼠论寒，冰蚕语热，定谁同异。噫。贵贱随时。连城才换一羊皮。谁与齐万物，庄周吾梦见之。正商略遗篇，翩然顾笑，空堂梦觉题秋水。有客问洪河，百川灌雨，泾流不辨涯涘。于是焉河伯欣然喜。以天下之美尽在己。渺沧溟望洋东视。逡巡向若惊叹，谓我非逢子。大方达观之家，未免长见，犹然笑耳。北堂之水几何其。但清溪一曲而已。
哨遍 其二 用前韵,宋,辛弃疾,一壑自专，五柳笑人，晚乃归田里。问谁知、几者动之微。望飞鸿、冥冥天际。论妙理。浊醪正堪长醉。从今自酿躬耕米。嗟美恶难齐，盈虚如代，天耶何必人知。试回头五十九年非。似梦里欢娱觉来悲。夔乃怜蚿，谷亦亡羊，算来何异。嘻。物讳穷时。丰狐文豹罪因皮。富贵非吾愿，皇皇乎欲何之。正万籁都沈，月明中夜，心弥万里清如水。却自觉神游，归来坐对，依稀淮岸江涘。看一时鱼鸟忘情喜。曾我已忘机更忘己。又何曾物我相视。非会濠梁遗意，要是吾非子。但教河伯、休惭海若，大小均为水耳。世间喜愠更何其。笑先生三仕三已。
哨遍,宋,辛弃疾,池上主人，人适忘鱼，鱼适还忘水。洋洋乎，翠藻青萍里。想鱼兮、无便于此。尝试思，庄周正谈两事。一明豕虱一羊蚁。说蚁慕于膻，于蚁弃知，又说于羊弃意。甚虱焚于豕独忘之。却骤说于鱼为得计。千古遗文，我不知言，以我非子。子固非鱼，噫。鱼之为计子焉知。河水深且广，风涛万顷堪依。有网罟如云，鹈鹕成阵，过而留泣计应非。其外海茫茫，下有龙伯，饥时一啖千里。更任公五十犗为饵。使海上人人厌腥味。似鹍鹏、变化能几。东游入海，此计直以命为嬉。古来谬算狂图，五鼎烹死，指为平地。嗟鱼欲事远游时。请三思而行可矣。
恋绣衾 无题,宋,辛弃疾,长夜偏冷添被儿。枕头儿、移了又移。我自是笑别人底，却元来、当局者迷。如今只恨因缘浅，也不曾、抵死恨伊。合手下、安排了，那筵席、须有散时。
浣溪沙 其七,宋,辛弃疾,新葺茅檐次第成。青山恰对小窗横。去年曾共燕经营。病怯杯盘甘止酒，老依香火苦翻经。夜来依旧管弦声。
浣溪沙 其三 种松竹未成,宋,辛弃疾,草木于人也作疏。秋来咫尺共荣枯。空山晚翠孰华余。孤竹君穷犹抱节，赤松子嫩已生须。主人相爱肯留无。
浣溪沙 其一,宋,辛弃疾,总把平生入醉乡。大都三万六千场。今古悠悠多少事，莫思量。微有寒些春雨好，更无寻处野花香。年去年来还又笑，燕飞忙。
浣溪沙 其一 寿内子,宋,辛弃疾,寿酒同斟喜有馀。朱颜却对白髭须。两人百岁恰乘除。婚嫁剩添儿女拜，平安频拆外家书。年年堂上寿星图。
浣溪沙 其三 种梅菊,宋,辛弃疾,百世孤芳肯自媒。直须诗句与推排。不然唤近酒边来。自有渊明方有菊，若无和靖即无梅。只今何处向人开。
浣溪沙 其二 泉湖道中赴闽宪，别诸君,宋,辛弃疾,细听春山杜宇啼。一声声是送行诗。朝来白鸟背人飞。对郑子真岩石卧，趁陶元亮菊花期。而今堪诵北山移。
浣溪沙 其六 赋清虚,宋,辛弃疾,强欲加餐竟未佳。只宜长伴病僧斋。心似风吹香篆过，也无灰。山上朝来云出岫，随风一去未曾回。次第前村行雨了，合归来。
浣溪沙 其二,宋,辛弃疾,歌串如珠个个匀。被花勾引笑和颦。向来惊动画梁尘。莫倚笙歌多乐事，相看红紫又抛人。旧巢还有燕泥新。
浣溪沙 其一 黄沙岭,宋,辛弃疾,寸步人间百尺楼。孤城春水一沙鸥。天风吹树几时休。突兀趁人山石狠，朦胧避路野花羞。人家平水庙东头。
浣溪沙 其二 别成上人并送性禅师,宋,辛弃疾,梅子熟时到几回。桃花开后不须猜。重来松竹意徘徊。惯听禽声浑可谱，饱观鱼阵已能排。晚云挟雨唤归来。
浣溪沙 其四 偶作,宋,辛弃疾,艳杏夭桃两行排。莫携歌舞去相催。次第未堪供醉眼，去年栽。春意才从梅里过，人情都向柳边来。咫尺东家还又有，海棠开。
浣溪沙 其一 赠子文侍人名笑笑,宋,辛弃疾,侬是嵚崎可笑人。不妨开口笑时频。有人一笑坐生春。歌欲颦时还浅笑，醉逢笑处却轻颦。宜颦宜笑越精神。
浣溪沙 其九 赵景山席上用偶赋溪台和韵,宋,辛弃疾,台倚崩崖玉灭瘢。青山却作捧心颦。远林烟火几家村。引入沧浪鱼得计，展成寥阔鹤能言。几时高处见层轩。
浣溪沙 其五 与客赏山茶，一朵忽堕地，戏作,宋,辛弃疾,酒面低迷翠被重。黄昏院落月朦胧。堕髻啼妆孙寿醉，泥秦宫。试问花留春几日，略无人管雨和风。瞥向绿珠楼下见，坠残红。
浣溪沙 其八 偕叔高、子似宿山寺戏作,宋,辛弃疾,花向今朝粉面匀，柳因何事翠眉颦？东风吹雨细于尘。自笑好山如好色，只今怀树更怀人。闲愁闲恨一番新。
浣溪沙 其十一 常山道中,宋,辛弃疾,北陇田高踏水频。西溪禾早已尝新。隔墙沽酒煮纤鳞。忽有微凉何处雨，更无留影霎时云。卖瓜声过竹边村。
浣溪沙 其四 漫兴作,宋,辛弃疾,未到山前骑马回。风吹雨打已无梅。共谁消遣两三杯。一似旧时春意思，百无是处老形骸。也曾头上带花来。
浣溪沙 其五,宋,辛弃疾,妙手都无斧凿瘢。饱参佳处却成颦。恰如春入浣花村。笔墨今宵光有艳，管弦从此悄无言。主人席次两眉轩。
浣溪沙 其四 别杜叔高,宋,辛弃疾,这里裁诗话别离。那边应是望归期。人言心急马行迟。去雁无凭传锦字，春泥抵死污人衣。海棠过了有荼蘼。
浣溪沙 其三,宋,辛弃疾,父老争言雨水匀，眉头不似去年颦。殷勤谢却甑中尘。啼鸟有时能劝客，小桃无赖已撩人。梨花也作白头新。
浪淘沙令 其一 送子似,宋,辛弃疾,金玉旧情怀。风月追陪。扁舟千里兴佳哉。不似子猷行半路，却棹船回。来岁菊花开。记我清杯。西风雁过瑱山台。把似倩他书不到，好与同来。
浪淘沙令 山寺夜半闻钟,宋,辛弃疾,身世酒杯中，万事皆空。古来三五个英雄。雨打风吹何处是，汉殿秦宫。梦入少年丛，歌舞匆匆。老僧夜半误鸣钟。惊起西窗眠不得，卷地西风。
浪淘沙令 其二 赋虞美人草,宋,辛弃疾,不肯过江东。玉帐匆匆。至今草木忆英雄。唱著虞兮当日曲，便舞春风。儿女此情同。往事朦胧。湘娥竹上泪痕浓。舜盖重瞳堪痛恨，羽又重瞳。
破阵子 其一,宋,辛弃疾,掷地刘郎玉斗，挂帆西子扁舟。千古风流今在此，万里功名莫放休。君王三百州。燕雀岂知鸿鹄，貂蝉元出兜鍪。却笑泸溪如斗大，肯把牛刀试手不。寿君双玉瓯。
破阵子 其一 赠行,宋,辛弃疾,少日春风满眼，而今秋叶辞柯。便好消磨心下事，莫忆寻常醉后歌。可怜白发多。明日扶头颠倒，倩谁伴舞婆娑。我定思君拼瘦损，君不思兮可奈何。天寒将息呵。
破阵子 赵晋臣敷文幼女县主觅词,宋,辛弃疾,菩萨丛中惠眼，硕人诗里娥眉。天上人间真福相，画就描成好靥儿。行时娇更迟。劝酒偏他最劣，笑时犹有些痴。更著十年君看取，两国夫人更是谁。殷勤秋水词。
破阵子 其二 硖石道中有怀子似,宋,辛弃疾,宿麦畦中雉鷕，柔桑陌上蚕生。骑火须防花月暗，玉唾长携彩笔行。隔墙人笑声。莫说弓刀事业，依然诗酒功名。千载图中今古事，万石溪头长短亭。小塘风浪平。
破阵子 其二 为陈同甫赋壮语以寄,宋,辛弃疾,醉里挑灯看剑，梦回吹角连营。八百里分麾下炙，五十弦翻塞外声。沙场秋点兵。马作的卢飞快，弓如霹雳弦惊。了却君王天下事，赢得生前身后名。可怜白发生！
粉蝶儿    和晋臣赋落花,宋,辛弃疾,昨日春如十三女儿学绣，一枝枝、不教花瘦。甚无情，便下得、雨僝风僽。向园林、铺作地衣红绉。而今春似轻薄荡子难久。记前时、送春归后。把春波都酿作、一江醇酎。约清愁、杨柳岸边相候。
酒泉子 无题,宋,辛弃疾,流水无情，潮到空城头尽白，离歌一曲怨残阳。断人肠。东风官柳舞雕墙。三十六宫花溅泪，春声何处说兴亡。燕双双。
减字木兰花 纪壁间题,宋,辛弃疾,盈盈泪眼。往日青楼天样远。秋月春花。输与寻常姊妹家。水村山驿。日暮行云无气力。锦字偷裁。立尽西风雁不来。
减字木兰花 其一 宿僧房有作,宋,辛弃疾,僧窗夜雨。茶鼎熏炉宜小住。却恨春风。勾引诗来恼杀翁。狂歌未可。且把一尊料理我。我到亡何。却听侬家陌上歌。
减字木兰花 其二,宋,辛弃疾,昨朝官告。一百五年村父老。更莫惊疑。刚道人生七十稀。使君喜见。恰限华堂开寿宴。问寿如何。百代儿孙拥太婆。
婆罗门引 其三 晋臣张灯甚盛，索赋。偶忆旧游，未章因及之,宋,辛弃疾,落星万点，一天宝焰下层霄。人间叠作仙鳌。最爱金莲侧畔，红粉袅花梢。更鸣鼍击鼓，喷玉吹箫。曲江画桥。记花月、可怜宵。想见闲愁未了，宿酒才消。东风摇荡，似杨柳、十五女儿腰。人共柳、那个无聊。
婆罗门引 用韵答傅先之,宋,辛弃疾,龙泉佳处，种花满县却东归。腰间玉若金累。须信功名富贵，长与少年期。怅高山流水，古调今悲。卧龙暂而。算天上、有人知。最好五十学易，三百篇诗。男儿事业，看一日、须有致君时。端的了、休更寻思。
婆罗门引 其二 用韵别郭逢道,宋,辛弃疾,绿阴啼鸟，阳关未彻早催归。歌珠凄断累累。回首海山何处，千里共襟期。叹高山流水，弦断堪悲。中心怅而。似风雨、落花知。更拟停云君去，细和陶诗。见君何日，待琼林、宴罢醉归时。人争看、宝马来思。
婆罗门引 用韵答赵晋臣敷文,宋,辛弃疾,不堪鶗鴂，早教百草放春归。江头愁杀吾累。却觉君侯雅句，千载共心期。便留春甚乐，乐了须悲。琼而素而。被花恼、只莺知。正要千钟角酒，五字裁诗。江东日暮，道绣斧、人去未多时。还又要、玉殿论思。
惜分飞 春思,宋,辛弃疾,翡翠楼前芳草路。宝马坠鞭曾驻。最是周郎顾。尊前几度歌声误。望断碧云空日暮。流水桃源何处。闻道春归去。更无人管飘红雨。
惜奴娇 戏同官,宋,辛弃疾,风骨萧然，称独立、群仙首。春江雪、一枝梅秀。小样香檀，映朗玉、纤纤手。未久。转新声、泠泠山溜。曲里传情，更浓似、尊中酒。信倾盖、相逢如旧。别后相思，记敏政堂前柳。知否。又拼了、一场消瘦。
添字浣溪沙 其二 三山戏作,宋,辛弃疾,记得瓢泉快活时。长年耽酒更吟诗。蓦地捉将来断送，老头皮。绕屋人扶行不得，闲窗学得鹧鸪啼。却有杜鹃能劝道，不如归。
添字浣溪沙/山花子 其四 用前韵谢传岩叟馈名花鲜蕈,宋,辛弃疾,杨柳温柔是故乡。纷纷蜂蝶去年场。大率一春风雨事，最难量。满把携来红粉面，堆盘更觉紫芝香。幸自曲生闲去了，又教忙。
添字浣溪沙/山花子 其一 用前韵谢傅岩叟瑞香之惠,宋,辛弃疾,句里明珠字字排。多情应也被春催。怪得名花和泪送，雨中栽。赤脚未安芳斛稳，娥眉早把橘枝来。报道锦薰笼底下，麝脐开。
添字浣溪沙/山花子 其三,宋,辛弃疾,日日闲看燕子飞。旧巢新垒画帘低。玉历今朝推戊己，住衔泥。先自春光留不住，那堪更著子规啼。一阵晚香吹不断，落花溪。
清平乐 其一 博山道中即事,宋,辛弃疾,柳边飞鞚。露湿征衣重。宿鹭惊窥沙影动。应有鱼虾入梦。一川淡月疏星。浣沙人影娉婷。笑背行人归去，门前稚子啼声。
清平乐,宋,辛弃疾,东园向晓。阵阵西风好。唤起仙人金小小。翠羽玲珑装了。一枝枕畔开时。罗帏翠幕低垂。恁地十分遮护，打窗早有蜂儿。
清平乐 呈昌父，时仆以病止酒，昌父日作诗数遍，末章及之,宋,辛弃疾,云烟草树。山北山南雨。溪上行人相背去。惟有啼鸦一处。门前万斛春寒。梅花可㬠摧残。使我长忘酒易，要君不作诗难。
清平乐 书王德由主簿扇,宋,辛弃疾,溪回沙浅。红杏都开遍。鸂鶒不知春水暖。犹傍垂杨春岸。片帆千里轻船。行人想见敧眠。谁似先生高举，一行白鹭青天。
清平乐 其五 检校山园书所见,宋,辛弃疾,连云松竹，万事从今足。拄杖东家分社肉，白酒床头初熟。西风梨枣山园，儿童偷把长竿。莫遣旁人惊去，老夫静处闲看。
清平乐 其二 寿赵民则提刑，时新除，且素不喜饮,宋,辛弃疾,诗书万卷。合上明光殿。案上文书看未遍。眉里阴功早见。十分竹瘦松坚。看君自是长年。若解尊前痛饮，精神便是神仙。
清平乐 其三,宋,辛弃疾,春宵睡重。梦里还相送。枕畔起寻双玉凤。半日才知是梦。一从卖翠人还。又无音信经年。却把泪来做水，流也流到伊边。
清平乐 其二 为儿铁柱作,宋,辛弃疾,灵皇醮罢。福禄都来也。试引鹓雏花树下。断了惊惊怕怕。从今日日聪明。更宜潭妹嵩兄。看取辛家铁柱，无灾无难公卿。
清平乐 其三 赋木犀词,宋,辛弃疾,月明秋晓。翠盖团团好。碎剪黄金教恁小。都著叶儿遮了。折来休似年时。小窗能有高低。无顿许多香处，只消三两枝儿。
清平乐 其三 检校山园书所见,宋,辛弃疾,断崖修竹。竹里藏冰玉。路绕清溪三百曲。香满黄昏雪屋。行人系马疏篱。折残犹有高枝。留得东风数点，只缘娇懒春迟。
清平乐 其四 独宿博山王氏庵,宋,辛弃疾,绕床饥鼠，蝙蝠翻灯舞。屋上松风吹急雨，破纸窗间自语。平生塞北江南，归来华发苍颜。布被秋宵梦觉，眼前万里江山。
清平乐 其一,宋,辛弃疾,清词索笑。莫厌银杯小。应是天孙新与巧。剪恨裁愁句好。有人梦断关河。小窗日饮亡何。想见重帘不卷，泪痕滴尽湘娥。
清平乐 其三 题上卢桥,宋,辛弃疾,清溪奔快。不管青山碍。千里盘盘平世界。更著溪山襟带。古今陵谷茫茫。市朝往往耕桑。此地居然形胜，似曾小小兴亡。
清平乐 其一 寿道夫,宋,辛弃疾,此身长健。还却功名愿。枉读平生三万卷。满酌金杯听劝。男儿玉带金鱼。能消几许诗书。料得今宵醉也，两行红袖争扶。
清平乐 其一 忆吴江赏木樨,宋,辛弃疾,少年痛饮。忆向吴江醒。明月团圆高树影。十里蔷薇水冷。大都一点宫黄。人间直恁芳芬。怕是九天风露，染教世界都香。
清平乐 村居,宋,辛弃疾,茅檐低小，溪上青青草。醉里吴音相媚好，白发谁家翁媪。大儿锄豆溪东，中儿正织鸡笼，最喜小儿无赖，溪头卧剥莲蓬。
渔家傲,宋,辛弃疾,道德文章传几世。到君合上三台位。自是君家门户事。当此际。龟山正抱西江水。三万六千排日醉。鬓毛只恁青青地。江里石头争献瑞。分明是。中间有个长生字。
渔家傲 湖州幕官作舫室,宋,辛弃疾,风月小斋模画舫。绿窗朱户江湖样。酒是短桡歌是桨。和情放。醉乡稳到无风浪。自有拍浮千斛酿。从教日日蒲桃涨。门外独醒人也访。同俯仰。赏心却在鸱夷上。
眼儿媚 妓,宋,辛弃疾,烟花丛里不宜他。绝似好人家。淡妆娇面，轻注朱唇，一朵梅花。相逢比著年时节，顾意又争些。来朝去也，莫因别个，忘了人咱。
绿头鸭/多丽 七夕,宋,辛弃疾,叹飘零。离多会少堪惊。又争如、天人有信，不同浮世难凭。占秋初、桂花散采，向夜久、银汉无声。凤驾催云，红帷卷月，泠泠一水会双星。素杼冷，临风休织，深诉隔年诚。飞光浅，青童语款，丹鹊桥平。看人间、争求新巧，纷纷女伴欢迎。避灯时、彩丝未整，拜月处、蛛网先成。谁念监州，萧条官舍，烛摇秋扇坐中庭。笑此夕、金钗无据，遗恨满蓬瀛。欹高枕，梧桐听雨，如是天明。
菩萨蛮 其五 坐中赋樱桃,宋,辛弃疾,香浮乳酪玻璃碗。年年醉里尝新惯。何物比春风。歌唇一点红。江湖清梦断。翠笼明光殿。万颗写轻匀。低头愧野人。
菩萨蛮 其六 雪楼赏牡丹席上用杨民瞻韵,宋,辛弃疾,红牙签上群仙格。翠罗盖底倾城色。和雨泪阑干。沈香亭北看。东风休放去。怕有流莺诉。试问赏花人。晓妆匀未匀。
菩萨蛮 其三,宋,辛弃疾,功名饱听儿童说。看公两眼明如月。万里勒燕然。老人书一编。玉阶方寸地。好趁风云会。他日赤松游。依然万户侯。
菩萨蛮 其五 送曹君之庄所,宋,辛弃疾,人间岁月堂堂去。劝君快上青云路。圣处一灯传。工夫萤雪边。曲生风味恶。辜负西窗约。沙岸片帆开。寄书无雁来。
菩萨蛮 其三 双韵赋摘阮,宋,辛弃疾,阮琴斜挂香罗绶。玉纤初试琵琶手。桐叶雨声乾。真珠落玉盘。朱弦调未惯。笑倩春风伴。莫作别离声。且听双凤鸣。
菩萨蛮 和夏中玉,宋,辛弃疾,与君欲赴西楼约。西楼风急征衫薄。且莫上兰舟。怕人清泪流。临风横玉管。声散江天满。一夜旅中愁。蛩吟不忍休。
菩萨蛮 其四 晋臣张菩提叶灯，席上赋,宋,辛弃疾,看灯元是菩提叶。依然会说菩提法。法似一灯明。须叟千万灯。灯边花更满。谁把空花散。说与病维摩。而今天女歌。
菩萨蛮 其六 昼眠秋水,宋,辛弃疾,葛巾自向沧浪濯。朝来漉酒那堪著。高树莫鸣蝉。晚凉秋水眠。竹床能几尺。上有华胥国。山上咽飞泉。梦中琴断弦。
菩萨蛮 其二,宋,辛弃疾,西风都是行人恨。马头渐喜归期近。试上小红楼。飞鸿字字愁。阑干闲倚处。一带山无数。不似远山横。秋波相共明。
菩萨蛮 其二 赠周国辅侍人,宋,辛弃疾,画楼影蘸清溪水。歌声响彻行云里。帘幕燕双双。绿杨低映窗。曲中特地误。要试周郎顾。醉里客魂消。春风大小乔。
菩萨蛮,宋,辛弃疾,江摇病眼昏如雾。送愁直到津头路。归念乐天诗。人生足别离。云屏深夜语。梦到君知否。玉箸莫偷垂。断肠天不知。
菩萨蛮,宋,辛弃疾,淡黄弓样鞋儿小。腰肢只怕风吹倒。蓦地管弦催。一团红雪飞。曲终娇欲诉。定忆梨园谱。指日按新声。主人朝玉京。
菩萨蛮 其三 赠张医道服为别，且令馈河豚,宋,辛弃疾,万金不换囊中术。上医元自能医国。软语到更阑。绨袍范叔寒。江头杨柳路。马踏春风去。快趁两三杯。河豚欲上来。
菩萨蛮 其五 题云岩,宋,辛弃疾,游人占却岩中屋。白云只向檐头宿。谁解探玲珑。青山十里空。松篁通一径。噤嘇山花冷。今古几千年。西乡小有天。
菩萨蛮 其七 重到云岩戏徐斯远,宋,辛弃疾,君家玉雪花如屋。未应山下成三宿。啼鸟几曾催。西风犹未来。山房连石径。云卧衣裳冷。倩得李延年。清歌送上天。
菩萨蛮,宋,辛弃疾,稼轩日向儿童说。带湖买得新风月。头白早归来。种花花已开。功名浑是错。更莫思量着。见说小楼东。好山千万重。
菩萨蛮,宋,辛弃疾,旌旗依旧长亭路。尊前试点莺花数。何处捧心颦。人间别样春。功名君自许。少日闻鸡舞。诗句到梅花。春风十万家。
菩萨蛮 其二 乙巳冬前间举似前作，因和之,宋,辛弃疾,锦书谁寄相思语。天边数遍飞鸿数。一夜梦千回。梅花入梦来。涨痕纷树发。霜落沙洲白。心事莫惊鸥。人间千万愁。
菩萨蛮 其四 送郑守厚卿赴阙,宋,辛弃疾,送君直上金銮殿。情知不久须相见。一日甚三秋。愁来不自由。九重天一笑。定是留中了。白发少经过。此时愁奈何。
菩萨蛮 其三 送祐之弟归浮梁,宋,辛弃疾,无情最是江头柳。长条折尽还依旧。木叶下平湖。雁来书有无。雁无书尚可。妙语凭谁和。风雨断肠时。小山生桂枝。
菩萨蛮 其二 书江西造口壁,宋,辛弃疾,郁孤台下清江水，中间多少行人泪。西北望长安，可怜无数山。青山遮不住，毕竟东流去。江晚正愁予，山深闻鹧鸪。
菩萨蛮 其四 金陵赏心亭为叶丞相赋,宋,辛弃疾,青山欲共高人语，联翩万马来无数。烟雨却低回，望来终不来。人言头上发，总向愁中白。拍手笑沙鸥，一身都是愁。
谒金门 和陈提干,宋,辛弃疾,山共水。美满一千馀里。不避晓行并早起。此情都为你。不怕与人尤殢。只怕被人调戏。因甚无个阿鹊地。没工夫说里。
谒金门,宋,辛弃疾,归去未。风雨送春行李。一枕离愁头澈尾。如何消遣是。遥想归舟天际。绿鬓珑璁慵理。好梦未成莺唤起。粉香犹有殢。
谒金门 其二,宋,辛弃疾,山吐月。画烛从教风灭。一曲瑶琴才听彻。金蕉三两叶。骤雨微凉还热。似欠舞琼歌雪。近日醉乡音问绝。有时清泪咽。
谒金门 其一 和廊之五月雪楼小集韵,宋,辛弃疾,遮素月。云外金蛇明灭。翻树啼鸦声未彻。雨声惊落叶。宝蜡成行嫌热。玉腕藕花谁雪。流水高山弦断绝。怒蛙声自咽。
喜迁莺 赵晋臣敷文赋芙蓉词见寿，用韵为谢,宋,辛弃疾,暑风凉月。爱亭亭无数，绿衣持节。掩冉如羞，参差似妒，拥出芙渠花发。步衬潘娘堪恨，貌比六郎谁洁。添白鹭，晚晴时，公子佳人并列。休说。搴木末。当日灵均，恨与君王别。心阻媒劳，交疏怨极，恩不甚兮轻绝。千古离骚文字，芳至今犹未歇。都休问，但千杯快饮，露荷翻叶。
御街行 其一 山中问盛复之提干行期,宋,辛弃疾,山城甲子冥冥雨。门外青泥路。杜鹃只是等闲啼，莫被他催归去。垂杨不语，行人去后，也会风前絮。情知梦里寻鹓鹭。玉殿追班处。怕君不饮太愁生，不是苦留君住。白头自笑，年年送客，自唤春江渡。
御街行 其二 无题,宋,辛弃疾,阑干四面山无数。供望眼、朝与暮。好风催雨过山来，吹尽一帘烦暑。纱厨如雾，簟纹如水，别有生凉处。冰肌不受铅华污。更旎旎、真香聚。临风一曲最妖娇，唱得行人且住。藕花都放，木犀开后，待与乘鸾去。
最高楼 其一 送丁怀忠,宋,辛弃疾,相思苦，君与我同心。鱼没雁沈沈。是梦他松后追轩冕，是化为鹤后去山林。对西风，直怅望，到如今。待不饮、奈何君有恨。待痛饮、奈何吾有病。君起舞，试重斟。苍梧云外湘妃泪，鼻亭山下鹧鸪吟。早归来，流水外，有知音。
最高楼 其三 答晋臣,宋,辛弃疾,花好处，不趁绿衣郎。缟袂立斜阳。面皮儿上因谁白，骨头儿里几多香。尽饶他，心似铁，也须忙。甚唤得、雪来白倒雪。更唤得，月来香杀月。谁立马，更窥墙。将军止渴山南畔，相公调鼎殿东厢。忒高才，经济地，战争场。
最高楼 其四 为洪内翰庆七十,宋,辛弃疾,金闺老，眉寿正如川。七十且华筵。乐天诗句香山里，杜陵酒债曲江边。问何如，歌窈窕，舞婵娟。更十岁、太公方出将。又十岁、武公才入相。留盛事，看明年。直须腰下添金印，莫教头上欠貂蝉。向人间，长富贵，地行仙。
最高楼 其一 客有败棋者，代赋梅,宋,辛弃疾,花知否，花一似何郎。又似沈东阳。瘦棱棱地天然白，冷清清地许多香。笑东君，还又向，北枝忙。著一阵、霎时间底雪。更一个、缺些儿底月。山下路，水边墙。风流怕有人知处，影儿守定竹旁厢。且饶他，桃李趁，少年场。
最高楼 其二 杨民瞻席上用前韵赋牡丹,宋,辛弃疾,西园买，谁载万金归。多病胜游稀。风斜画烛天香夜，凉生翠盖酒酣时。待重寻，居士谱，谪仙诗。看黄底、御袍元自贵。看红底、状元新得意。如斗大，只花痴。汉妃翠被娇无奈，吴娃粉阵恨谁知。但纷纷，蜂蝶乱，送春迟。
最高楼 其二 闻周氏旌表有期,宋,辛弃疾,君听取，尺布尚堪缝。斗粟也堪舂。人间朋友犹能合，古来兄弟不相容。棣华诗，悲二叔，吊周公。长叹息、脊令原上急。重叹息、豆萁煎正泣。形则异，气应同。周家五世将军后，前江千载义居风。看明朝，丹凤诏，紫泥封。
最高楼 其二 吾拟乞归，犬子以田产未置止我，赋此骂之,宋,辛弃疾,吾衰矣，须富贵何时？富贵是危机。暂忘设醴抽身去，未曾得米弃官归。穆先生，陶县令，是吾师。待葺个、园儿名佚老。更作个、亭儿名亦好。闲饮酒，醉吟诗。千年田换八百主，一人口插几张匙？休休休，更说甚，是和非！
最高楼    其一 醉中有索四时歌者，为赋,宋,辛弃疾,长安道，投老倦游归。七十古来稀。藕花雨湿前湖夜，桂枝风澹小山时。怎消除，须?酒，更吟诗。也莫向、竹边孤负雪。也莫向、柳边孤负月。闲过了，总成痴。种花事业无人问，对花情味只天知。笑山中，云出早，鸟归迟。
朝中措 其一 九日小集，时杨世长将赴南宫,宋,辛弃疾,年年团扇怨秋风。愁绝宝杯空。山下卧龙丰度，台前戏马英雄。而今休矣，花残人似，人老花同。莫怪东篱韵减，只今丹桂香浓。
朝中措 为人寿,宋,辛弃疾,年年黄菊滟秋风。更有拒霜红。黄似旧时宫额，红如此日芳容。青青未老，尊前要看，儿辈平戎。试酿西江为寿，西江绿水无穷。
朝中措 为人寿,宋,辛弃疾,年年金蕊艳西风。人与菊花同。霜鬓经春重绿，仙姿不饮长红。焚香度日尽从容。笑语调儿童。一岁一杯为寿，从今更数千钟。
朝中措 其二 夜深残月过山房,宋,辛弃疾,夜深残月过山房。睡觉北窗凉。起绕中庭独步，一天星斗文章。朝来客话，山林钟鼎，那处难忘。君向沙头细问，白鸥知我行藏。
朝中措 其一,宋,辛弃疾,绿萍池沼絮飞忙。花入蜜脾香。长怪春归何处，谁知个里迷藏。残云剩雨，些儿意思，直恁思量。不是莺声惊觉，梦中啼损红妆。
朝中措 其二 崇福寺道中归寄祐之弟,宋,辛弃疾,篮舆袅袅破重冈。玉笛两红妆。这里都愁酒尽，那边正和诗忙。为谁醉倒，为谁归去，都莫思量。白水东边篱落，斜阳欲下牛羊。
感皇恩,宋,辛弃疾,露染武夷秋，千蛮耸翠。练色泓澄玉清水。十分冰鉴，未吐玉壶天地。精神先付与，人中瑞。青锁步趋，紫微标致。凤翼看看九十里。任挥金碗，莫负凉飙佳致。瑶台人度曲，千秋岁。
感皇恩 寿范倅,宋,辛弃疾,七十古来稀，人人都道。不是阴功怎生到。松姿虽瘦，偏耐云寒霜晓。看君双鬓底，青青好。楼雪初晴，庭闱嬉笑。一醉何妨玉壶倒。从今康健，不用灵丹仙草。更看一百岁，人难老。
感皇恩 为范倅寿,宋,辛弃疾,春事到清明，十分花柳。唤得笙歌劝君酒。酒如春好，春色年年如旧。青春元不老，君知否。席上看君，竹清松瘦。待与青春斗长久。三山归路，明日天香襟袖。更持银盏起，为君寿。
感皇恩 其一 寿铅山陈丞及之,宋,辛弃疾,富贵不须论，公应自有。且把新词祝公寿。当年仙桂，父子同攀希有。人言金殿上，他年又。冠冕在前，周公拜手。同日催班鲁公后。此时人羡，绿鬓朱颜依旧。亲朋来贺喜，休辞酒。
感皇恩 其二 读《庄子》，闻朱晦庵即世,宋,辛弃疾,案上数编书，非庄即老。会说忘言始知道。万言千句，自不能忘堪笑。朝来梅雨霁，青青好。一壑一丘，轻衫短帽。白发多时故人少。子云何在，应有玄经遗草。江河流日夜，何时了。
摸鱼儿 观潮上叶丞相,宋,辛弃疾,望飞来、半空鸥鹭。须臾动地鼙鼓。截江组练驱山去，鏖战未收貔虎。朝又暮。诮惯得、吴儿不怕蛟龙怒。风波平步。看红旆惊飞，跳鱼直上，蹙踏浪花舞。凭谁问，万里长鲸吞吐。人间儿戏千弩。滔天力倦知何事，白马素车东去。堪恨处。人道是、子胥冤愤终千古。功名自误。谩教得陶朱，五湖西子，一舸弄烟雨。
摸鱼儿 淳熙己亥，自湖北漕移湖南，同官王正之置酒小山亭，为赋,宋,辛弃疾,更能消，几番风雨？匆匆春又归去。惜春长怕花开早，何况落红无数。春且住，见说道，天涯芳草迷归路。怨春不语，算只有殷勤，画檐蛛网，镇日惹飞絮。长门事，准拟佳期又误，蛾眉曾有人妒。千金纵买相如赋，脉脉此情谁诉？君莫舞，君不见，玉环飞燕皆尘土。闲愁最苦，休去倚危栏，斜阳正在，烟柳断肠处。
新荷叶 初秋访悠然,宋,辛弃疾,物盛还衰，眼看春叶秋萁。贵贱交情，翟公门外人稀。酒酣耳热，又何须、幽愤裁诗。茂林修竹，小园曲径疏篱。秋以为期。西风黄菊开时。拄杖敲门，从他颠倒裳衣。去年堪笑，醉题诗、醒后方知。而今东望，心随去鸟先飞。
新荷叶 其二 再和,宋,辛弃疾,春色如愁，行云带雨才归。春意长闲，游丝尽日低飞。闲愁几许，更晚风、特地吹衣。小窗人静，棋声似解重围。光景难携。任他鶗鴂芳菲。细数从前，不应诗酒皆非。知音弦断，笑渊明、空抚馀徽。停杯对影，待邀明月相依。
新荷叶    其一 和赵德庄韵,宋,辛弃疾,人已归来，杜鹃欲劝谁归？绿树如云，等闲借与莺飞。兔葵燕麦，问刘郎、几度沾衣？翠屏幽梦，觉来水绕山围。有酒重携，小园随意芳菲。往日繁华，而今物是人非。春风半面，记当年、初识崔徽。南云雁少，锦书无个因依。
满江红 其四,宋,辛弃疾,风卷庭梧，黄叶坠、新凉如洗。一笑折、秋英同赏，弄香挼蕊。天远难穷休久望，楼高欲下还重倚。拼一襟、寂寞泪弹秋，无人会。今古恨，沈荒垒。悲欢事，随流水。想登楼青鬓，未堪憔悴。极目烟横山数点，孤舟月淡人千里。对婵娟、从此话离愁，金尊里。
满江红 其三,宋,辛弃疾,汉水东流，都洗尽、髭胡膏血。人尽说、君家飞将，旧时英烈。破敌金城雷过耳，谈兵玉帐冰生颊。想王郎、结发赋从戎，传遗业。腰间剑，聊弹铗。尊中酒，堪为别。况故人新拥，汉坛旌节。马革裹尸当自誓，蛾眉伐性休重说。但从今、记取楚楼风，裴台月。
满江红 其五 健康史致道留守席上赋,宋,辛弃疾,鹏翼垂空，笑人世、苍然无物。还又向、九重深处，玉阶山立。袖里珍奇光五色，他年要补天西北。且归来、谈笑护长江，波澄碧。佳丽地，文章伯。金缕唱，红牙拍。看尊前飞下，日边消息。料想宝香黄阁梦，依然画舫青溪笛。待如今、端的约钟山，长相识。
满江红 其二 再用前韵,宋,辛弃疾,照影溪梅，怅绝代、幽人独立。更小驻、雍容千骑，羽觞飞急。琴里新声风响佩，笔端醉墨鸦栖壁。是使君、文度旧知名，方相识。清可漱，泉长滴。高欲卧，云还湿。快晚风吹赠，满怀空碧。宝马嘶归红旆动，团龙试碾铜瓶泣。怕他年、重到路应迷，桃源客。
满江红 其三 暮春,宋,辛弃疾,可恨东君，把春去春来无迹。便过眼、等闲输了，三分之一。昼永暖翻红杏雨，风晴扶起垂杨力。更天涯、芳草最关情，烘残日。湘浦岸，南塘驿。恨不尽，愁如积。算年年孤负，对他寒食。便恁归来能几许，风流已自非畴昔。凭画栏、一线数飞鸿，沈空碧。
满江红 其六 赣州席上呈陈季陵太守,宋,辛弃疾,落日苍茫，风才定、片帆无力。还记得、眉来眼去，水光山色。倦客不知身近远，佳人已卜归消息。便归来、只是赋行云，襄王客。些个事，如何得。知有恨，休重忆。但楚天特地，暮云凝碧。过眼不如人意事，十常八九今头白。笑江州、司马太多情，青衫湿。
满江红 其七 和传岩叟香月韵,宋,辛弃疾,半山佳句，最好是、吹香隔屋。又还怪、冰霜侧畔，蜂儿成簇。更把香来薰了月，却教影去斜侵竹。似神清、骨冷住西湖，何由俗。根老大，穿坤轴。枝夭袅，蟠龙斛。快酒兵长俊，诗坛高筑。一再人来风味恶，两三杯后花缘熟。记五更、联句失弥明，龙衔烛。
满江红 其二,宋,辛弃疾,点火樱桃，照一架、荼如雪。春正好，见龙孙穿破，紫苔苍壁。乳燕引雏飞力弱，流莺唤友娇声怯。问春归、不肯带愁归，肠千结。层楼望，春山叠。家何在，烟波隔。把古今遗恨，向他谁说。蝴蝶不传千里梦，子规叫断三更月。听声声、枕上劝人归，归难得。
满江红 其一,宋,辛弃疾,宿酒醒时，算只有、清愁而已。人正在、青涂堂上，月华如洗。纸帐梅花归梦觉，莼羹鲈鲙秋风起。问人生、得意几何时，吾归矣。君若问，相思事。料长在，歌声里。这情怀只是，中年如此。明月何妨千里隔，顾君与我何如耳。向尊前、重约几时来，江山美。
满江红慢 其三 席间和洪舍人兼简司马汉章,宋,辛弃疾,天与文章，看万斛、龙文笔力。闻道是、一诗曾赐，千金颜色。欲说又休新意思，强啼偷笑真消息。算人人、合与共乘鸾，銮坡客。倾国艳，难再得。还可恨，还堪忆。看书寻旧锦，衫裁新碧。莺蝶一春花里活，可堪风雨飘红白。问谁家、却有燕归梁，香泥湿。
满江红,宋,辛弃疾,天上飞琼，毕竟向、人间情薄。还又跨、玉龙归去，万花摇落。云破林梢添远岫，月临屋角分层阁。记少年、骏马走韩庐，掀东郭。吟冻雁，嘲饥鹊。人已老，欢犹昨。对琼瑶满地，与君酬酢。最爱霏霏迷远近，却收扰扰还寥廓。待羔儿、酒罢又烹茶，扬州鹤。
满江红 其六 和卢国华,宋,辛弃疾,汉节东南，看驷马、光华周道。须信是、七闽还有，福星来到。庭草自生心意足，榕阴不动秋光好。问不知，何处著君侯，蓬莱岛。还自笑，人今老。空有恨，萦怀抱。记江湖十载，厌持旌纛。濩落我材无所用，易除殆类无根潦。但欲搜、好语谢新词，羞琼报。
满江红 其一 病中俞山甫教授访别，病起寄之,宋,辛弃疾,曲几蒲团，方丈里、君来问疾。更夜雨、匆匆别去，一杯南北。万事莫侵闲鬓发，百年正要佳眠食。最难忘、此语重殷勤，千金直。西崦路，东岩石。携手处，今陈迹。望重来犹有，旧盟如日。莫信蓬莱风浪隔，垂天自有扶摇力。对梅花、一夜苦相思，无消息。
满江红 其一 题冷泉亭,宋,辛弃疾,直节堂堂，看夹道、冠缨拱立。渐翠谷、群仙东下，佩环声急。闻道天峰飞堕地，傍湖千丈开青壁。是当年、玉斧削方壶，无人识。山木润，琅玕湿。秋露下，琼珠滴。向危亭横跨，玉渊澄碧。醉舞且摇鸾凤影，浩歌莫遣鱼龙泣。恨此中、风月本吾家，今为客。
满江红,宋,辛弃疾,折尽荼蘼，尚留得、一分春色。还记取、青梅如弹，共伊同摘。少日对花昏醉梦，而今醒眼看风月。恨牡丹、笑我倚东风，形如雪。人渐远，君休说。榆荚阵，菖蒲药。算不因风雨，只因鶗鴂。老冉冉兮花共柳，是栖栖者蜂和蝶。也不因、春去有闲愁，因离别。
满江红 其一 贺王宣子产湖南寇,宋,辛弃疾,笳鼓归来，举鞭问、何如诸葛。人道是、匆匆五月，渡泸深入。白羽风生貔虎噪，青溪路断猩鼯泣。早红尘、一骑落平冈，捷书急。三万卷，龙韬客。浑未得，文章力。把诗书马上，笑驱锋镝。金印明年如斗大，貂蝉却自兜鍪出。待刻公、勋业到云霄，浯溪石。
满江红 其四 中秋寄远,宋,辛弃疾,快上西楼，怕天放、浮云遮月。但唤取、玉纤横笛，一声吹裂。谁做冰壶浮世界，最怜玉斧修时节。问常娥、孤冷有愁无，应华发。云液满，琼杯滑。长袖起，清歌咽。叹十常八九，欲磨还缺。若得长圆如此夜，人情未必看承别。把从前、离恨总成欢，归时说。
满江红 其六,宋,辛弃疾,倦客新丰，貂裘敝、征尘满目。弹短铗、青蛇三尺，浩歌谁续。不念英雄江左老，用之可以尊中国。叹诗书、万卷致君人，番沈陆。休感叹，年华促。人易老，欢难足。有玉人怜我，为簪黄菊。且置请缨封万户，竟须卖剑酬黄犊。叹当年、寂寞贾长沙，伤时哭。
满江红 其二 送汤朝美自便归金坛,宋,辛弃疾,瘴雨蛮烟，十年梦、尊前休说。春正好、故园桃李，待君花发。儿女灯前和泪拜，鸡豚社里归时节。看依然、舌在齿牙牢，心如铁。治国手，封侯骨。腾汗漫，排阊阖。待十分做了，诗书勋业。常日念君归去好，而今却恨中年别。笑江头、明月更多情，今宵缺。
满江红 其一 中秋,宋,辛弃疾,美景良辰，算只是、可人风月。况素节扬辉，长是十分清彻。著意登楼瞻玉兔，何人张幕遮银阙。倩飞廉、得得为吹开，凭谁说。弦与望，从圆缺。今与昨，何区别。羡夜来手把，桂花堪折。安得便登天柱上，从容陪伴酬佳节。更如今，不听麈谈清，愁如发。
满江红 其五,宋,辛弃疾,紫陌飞尘，望十里、雕鞍绣毂。春未老、已惊台榭，瘦红肥绿。睡雨海棠犹倚醉，舞风杨柳难成曲。问流莺、能说故园无，曾相熟。岩泉上，飞凫浴。巢林下，栖禽宿。恨荼蘼开晚，谩翻船玉。莲社岂堪谈昨梦，兰亭何处寻遗墨。但羁怀、空自倚秋千，无心蹴。
满江红,宋,辛弃疾,老子当年，饱经惯、花期酒约。行乐处，轻裘缓带，绣鞍金络。明月楼台箫鼓夜，梨花院落秋千索。共何人、对饮五三钟，颜如玉。嗟往事，空萧索。怀新恨，又飘泊。但年来何待，许多幽独。海水连天凝望远，山风吹雨征衫薄。向此际、羸马独骎骎，情怀恶。
满江红 其二 山居即事,宋,辛弃疾,几个轻鸥，来点破、一泓澄绿。更何处、一双鸂鶒，故来争浴。细读离骚还痛饮，饱看修竹何妨肉。有飞泉、日日供明珠，三千斛。春雨满，秧新谷。闲日永，眠黄犊。看云连麦垄，雪堆蚕簇。若要足时今足矣，以为未足何时足。被野老、相扶入东园，枇杷熟。
满江红 其五,宋,辛弃疾,敲碎离愁，纱窗外，风摇翠竹，人去后，吹箫声断，倚楼人独，满眼不堪三月暮，举头已觉千山绿，但试把一纸寄来书，从头读。相思字，空盈幅，相思章，何时足，滴罗襟点点，泪珠盈掬，芳草不迷行客路，垂杨只碍离人目，最苦是，立尽月黄昏，栏干曲。
满江红 其四 和杨民瞻送祐之弟还侍浮梁,宋,辛弃疾,尘土西风，便无限、凄凉行色。还记取、明朝应恨，今宵轻别。珠泪争垂华烛暗，雁行中断哀筝切。看扁舟、幸自涩清溪，休催发。白首路，长亭仄。千树柳，千丝结。怕行人西去，棹歌声阕。黄卷莫教诗酒污，玉阶不信仙凡隔。但从今、伴我又随君，佳哉月。
满江红 其八 送信守郑舜举郎中赴召,宋,辛弃疾,湖海平生，算不负、苍髯如戟。闻道是、君王著意，太平长策。此老自当兵十万，长安正在天西北。便凤凰、飞诏下天来，催归急。车马路，儿童泣。风雨暗，旌旗湿。看野梅官柳，东风消息。莫向蔗庵追语笑，只今松竹无颜色。问人间、谁管别离愁，杯中物。
满江红 呈茂中，前章记广济仓事,宋,辛弃疾,我对君侯，长怪见、两眉阴德。更长梦、玉皇金阙，姓名仙籍。旧岁炊烟浑欲断，被公扶起千人活。算胸中、除却五车书，都无物。溪左右，山南北。花远近，云朝夕。看风流杖屦，苍髯如戟。种柳已成陶令宅，散花更满维摩室。劝人间、且住五千年，如金石。
满江红 其九 游清风峡，和赵晋臣敷文韵,宋,辛弃疾,两峡崭岩，问谁占、清风旧筑。更满眼、云来鸟去，涧红山绿。世上无人供笑傲，门前有客休迎肃。怕凄凉、无物伴君时，多栽竹。风采妙，凝冰玉。诗句好，馀膏馥。叹只今人物，一夔应足。人似秋鸿无定住，事如飞弹须圆熟。笑君侯、陪酒又陪歌，阳春曲。
满江红    其七 江行和杨济翁韵,宋,辛弃疾,过眼溪山，怪都似、旧时曾识。是梦里、寻常行遍，江南江北。佳处径须携杖去，能消几两平生屐？笑尘埃、三十九年非，长为客！吴楚地，东南拆。英雄事，曹刘敌。被西风吹尽，了无陈迹。楼观才成人已去，旌旗未卷头先白。叹人间、哀乐转相寻，今犹昔。
满江红    其三 送李正之提刑入蜀,宋,辛弃疾,蜀道登天，一杯送、绣衣行客。还自叹、中年多病，不堪离别。东北看惊诸葛表，西南更草相如檄。把功名、收拾付君侯，如椽笔。儿女泪，君休滴。荆楚路，吾能说。要新诗准备，庐江山色。赤壁矶头千古浪，铜鞮陌上三更月。正梅花、万里雪深时，须相忆。
满江红    其九 游南岩和范廓之韵,宋,辛弃疾,笑拍洪崖，问千丈、翠岩谁削？依旧是、西风白马，北村南郭。似整复斜僧屋乱，欲吞还吐林烟薄。觉人间、万事到秋来，都摇落。呼斗酒，同君酌。更小隐，寻幽约。且丁宁休负，北山猿鹤。有鹿从渠求鹿梦，非鱼定未知鱼乐。正仰看、飞鸟却应人，回头错。
满江红    其七 暮春,宋,辛弃疾,家住江南，又过了、清明寒食。花径里、一番风雨，一番狼藉。红粉暗随流水去，园林渐觉清阴密。算年年、落尽刺桐花，寒无力。庭院静，空相忆。无说处，闲愁极。怕流莺乳燕，得知消息。尺素如今何处也？彩云依旧无踪迹。谩教人、羞去上层楼，平芜碧。
满庭芳 其二,宋,辛弃疾,柳外寻春，花边得句，怪公喜气轩眉。阳春白雪，清唱古今稀。曾是金銮旧客，记凤凰、独绕天池。挥毫罢，天颜有喜，催赐上方彝。只今江海上，钧天梦觉，清泪如丝。算除非，痛把酒疗花治。明日五湖佳兴，扁舟去、一笑谁知。溪堂好，且拼一醉，倚杖读韩碑。
满庭芳 其一 和洪丞相景伯韵,宋,辛弃疾,倾国无媒，入宫见妒，古来颦损蛾眉。看公如月，光彩众星稀。袖手高山流水，听群蛙、鼓吹荒池。文章手，直须补衮，藻火粲宗彝。痴儿。公事了，吴蚕缠绕，自吐馀丝。幸一枝粗稳，三径新治。且约湖边风月，功名事、欲使谁知。都休问，英雄千古，荒草没残碑。
满庭芳 其二 和昌父,宋,辛弃疾,西崦斜阳，东江流水，物华不为人留。铮然一叶，天下已知秋。屈指人间得意，问谁是、骑鹤扬州。君知我，从来雅意，未老已沧州。无穷身外事，百年能几，一醉都休。恨儿曹抵死，谓我心忧。况有溪山杖屦，阮籍辈、须我来游。还堪笑，机心早觉，海上有惊鸥。
满庭芳 其一 和洪丞相景伯韵呈景卢舍人,宋,辛弃疾,急管哀弦，长歌慢舞，连娟十样宫眉。不堪红紫，风雨晓来稀。惟有杨花飞絮，依旧是、萍满芳池。酴醾在，青虬快剪，插遍古铜彝。谁将春色去，鸾胶难觅，弦断朱丝。恨牡丹多病，也费医治。梦里寻春不见，空肠断、怎得春知。休惆怅，一觞一咏，须刻右军碑。
瑞鹤仙 赋梅,宋,辛弃疾,雁霜寒透幕。正护月云轻，嫩冰犹薄。溪奁照梳掠。想含香弄粉，艳妆难学。玉肌瘦弱。更重重、龙绡衬著。倚东风，一笑嫣然，转盼万花羞落。寂寞。家山何在，雪后园林，水边楼阁。瑶池旧约。鳞鸿更仗谁托。粉蝶儿只解，寻桃觅柳，开遍南枝未觉。但伤心，冷落黄昏，数声画角。
瑞鹤仙 南剑双溪楼,宋,辛弃疾,片帆何太急。望一点须臾，去天咫尺。舟人好看客。似三峡风涛，嵯峨剑戟。溪南溪北。正遐想、幽人泉石。看渔樵、指点危楼，却羡舞筵歌席。叹息。山林钟鼎，意倦情迁，本无欣戚。转头陈迹。飞鸟外，晚烟碧。问谁怜旧日，南楼老子，最爱月明吹笛。到而今、扑面黄尘，欲归未得。
瑞鹤仙 上洪倅寿,宋,辛弃疾,黄金堆到斗。怎得似、长年画堂劝酒。蛾眉最明秀。向水沈烟里，两行红袖。笙歌撋就。争说道、明年时候。被姮娥、做了殷勤，仙桂一枝入手。知否。风流别驾，近日人呼，文章太守。天长地久。岁岁上、乃翁寿。记从来人道，相门出相，金印累累尽有。但直须，周公拜前，鲁公拜后。
瑞鹧鸪 其二 京口病中起登连沧观偶成,宋,辛弃疾,声名少日畏人知。老去行藏与愿违。山草旧曾呼远志，故人今又寄当归。何人可觅安心法，有客来观杜德机。却笑使君那得似，清江万顷白鸥飞。
瑞鹧鸪 其三,宋,辛弃疾,胶胶扰扰几时休。一出山来不自由。秋水观中山月夜，停云堂下菊花秋。随缘道理应须会，过分功名莫强求。先自一身愁不了，那堪愁上更添愁。
瑞鹧鸪 其一 京口有怀山中故人,宋,辛弃疾,暮年不赋短长词。和得渊明数首诗。君自不归归甚易，今犹未足足何时。偷闲定向山中老，此意须教鹤辈知。闻道只今秋水上，故人曾榜北山移。
瑞鹧鸪 其五,宋,辛弃疾,期思溪上日千回。樟木桥边酒数杯。人影不随流水去，醉颜重带少年来。疏蝉响涩林逾静，冷蝶飞轻菊半开。不是长卿终慢世，只缘多病又非才。
瑞鹧鸪 其四 乙丑奉祠归舟次馀干赋,宋,辛弃疾,江头日日打头风。憔悴归来邴曼容。郑贾正应求死鼠，叶公岂是好真龙。孰居无事陪犀首，未办求封遇万松。却笑千年曹孟德，梦中相对也龙钟。
蓦山溪 其一 赵昌父赋一丘一壑，格律高古，因效其体,宋,辛弃疾,饭蔬饮水，客莫嘲吾拙。高处看浮云，一丘壑、中间甚乐。功名妙手，壮也不如人，今老矣，尚何堪，堪钓前溪月。病来止酒，辜负鸬鹚杓。岁晚念平生，待都与、邻翁细说。人间万事，先觉者贤乎，深雪里，一枝开，春事梅先觉。
蓦山溪 其二 停云竹径初成,宋,辛弃疾,小桥流水，欲下前溪去。唤取故人来，伴先生、风烟杖屦。行穿窈窕，时历小崎岖，斜带水，半遮山，翠竹栽成路。一尊遐想，剩有渊明趣。山上有停云，看山下、濛濛细雨。野花啼鸟，不肯入诗来，还一似，笑翁诗，句没安排处。
虞美人 其一 送赵达夫,宋,辛弃疾,一杯莫落吾人后。富贵功名寿。胸中书传有馀香。看写兰亭小字、记流觞。问谁分我渔樵席。江海消闲日。看君天上拜恩浓。却恐画楼无处、著东风。
虞美人 其二,宋,辛弃疾,翠屏罗幕遮前后。舞袖翻长寿。紫髯冠佩御炉香。看取明年归奉、万年觞。今宵池上蟠桃席。咫尺长安日。宝烟飞焰万花浓。试看中间白鹤、驾仙风。
虞美人 赋虞美人草,宋,辛弃疾,当年得意如芳草。日日春风好。拔山力尽忽悲歌。饮罢虞兮从此、奈君何。人间不识精诚苦。贪看青青舞。蓦然敛袂却亭亭。怕是曲中犹带、楚歌声。
虞美人 其三,宋,辛弃疾,夜深困倚屏风后。试请毛延寿。宝钗小立白翻香。旋唱新词犹误、笑持觞。四更山月寒侵席。歌舞催时日。问他何处最情浓。却道小梅摇落、不禁风。
虞美人 其四 赋荼,宋,辛弃疾,群花泣尽朝来露。争奈春归去。不知庭下有荼蘼。偷得十分春色、怕春知。淡中有味清中贵。飞絮残英避。露华微渗玉肌香。恰似杨妃初试、出兰汤。
锦帐春 席上和杜叔高,宋,辛弃疾,春色难留，酒杯常浅。把旧恨、新愁相间。五更风，千里梦，看飞红几片。这般庭院。几许风流，几般娇懒。问相见、何如不见。燕飞忙，莺语乱。恨重帘不卷。翠屏平远。
鹊桥仙 其四 送粉卿行,宋,辛弃疾,轿儿排了，担儿装了，杜宇一声催起。从今一步一回头，怎睚得、一千馀里。旧时行处，旧时歌处，空有燕泥香坠。莫嫌白发不思量，也须有、思量去里。
鹊桥仙 其二 己酉山行书所见,宋,辛弃疾,松冈避暑。茅檐避雨。闲去闲来几度。醉扶孤石看飞泉，又却是、前回醒处。东家取妇。西家归女。灯火门前笑语。酿成千顷稻花香，夜夜费、一天风露。
鹊桥仙 其一 送祐之归浮梁,宋,辛弃疾,小窗风雨，从今便忆，中夜笑谈清软。啼鸦衰柳自无聊，更管得、离人肠断。诗书事业，青毡犹在，头上貂蝉会见。莫贪风月卧江湖，道日近、长安路远。
鹊桥仙 为人庆八十席间戏作,宋,辛弃疾,朱颜晕酒，方瞳点漆，闲傍松边倚杖。不须更展画图看，自是个、寿星模样。今朝盛事，一杯深劝，更把新词齐唱。人间八十最风流，长帖在、儿儿额上。
鹊桥仙 席上和赵晋臣敷文,宋,辛弃疾,少年风月，少年歌舞，老去方知堪羡。叹折腰、五斗赋归来，问走了、羊肠几遍。高车驷马，金章紫绶，传语渠侬稳便。问东湖、带得几多春，且看凌云笔健。
鹊桥仙 其二 为岳母庆八十,宋,辛弃疾,八旬庆会，人间盛事，齐劝一杯春酿。胭脂小字点眉间，犹记得、旧时宫样。彩衣更著，功名富贵，直过太公以上。大家著意记新词，遇著个、十字便唱。
鹊桥仙 其一 赠人,宋,辛弃疾,风流标格，惺松言语，真个十分奇绝。三分兰菊十分梅，斗合就、一枝风月。笙簧未语，星河易转，凉夜厌厌留客。只愁酒尽各西东，更把酒、推辞一霎。
鹊桥仙 其三 贺余察院生日,宋,辛弃疾,豸冠风采，绣衣声价，曾把经纶少试。看看有诏日边来，便入侍、明光殿里。东君未老，花明柳媚，且引玉尘沈醉。好将三万六千场，自今日、从头数起。
鹊桥仙 赠鹭鸶,宋,辛弃疾,溪边白鹭。来吾告汝。溪里鱼儿堪数。主人怜汝汝怜鱼，要物我、欣然一处。白沙远浦。青泥别渚。剩有虾跳鳅舞。任君飞去饱时来，看头上、风吹一缕。
蝶恋花 其四,宋,辛弃疾,何物能令公怒喜。山要人来，人要山无意。恰似哀筝弦下齿。千情万意无时已。自要溪堂韩作记。今代机云，好语花难比。老眼狂花空处起。银钩未见心先醉。
蝶恋花 其四 席上赠杨济翁侍儿,宋,辛弃疾,小小华年才月半。罗幕春风，幸自无人见。刚道羞郎低粉面。傍人瞥见回娇盼。昨夜西池陪女伴。柳困花慵，见说归来晚。劝客持觞浑未惯。未歌先觉花枝颤。
蝶恋花 其二 客有燕语莺啼人乍远之句，用为首句,宋,辛弃疾,燕语莺啼人乍远。却恨西园，依旧莺和燕。笑语十分愁一半。翠围特地春光暖。只道书来无过雁。不道柔肠，近日无肠断。柄玉莫摇湘泪点。怕君唤作秋风扇。
蝶恋花 其二 和杨济翁韵,宋,辛弃疾,点检笙歌多酿酒。蝴蝶西园，暖日明花柳。醉倒东风眠永昼。觉来小院重携手。可惜春残风雨又。收拾情怀，长把诗僝僽。杨柳见人离别后。腰肢近日和他瘦。
蝶恋花 其一 继杨济翁韵饯范南伯知县归京口,宋,辛弃疾,泪眼送君倾似雨。不折垂杨，只倩愁随去。有底风光留不住。烟波万顷春江橹。老马临流痴不渡。应惜障泥，忘了寻春路。身在稼轩安稳处。书来不用多行数。
蝶恋花 其四 送郑元英,宋,辛弃疾,莫向城头听漏点。说与行人，默默情千万。总是离愁无近远。人间儿女空恩怨。锦绣心胸冰雪面。旧日诗名，曾道空梁燕。倾盖未偿平日愿。一杯早唱阳关劝。
蝶恋花 其三 和江陵赵宰,宋,辛弃疾,老去怕寻年少伴。画栋珠帘，风月无人管。公子看花朱碧乱。新词搅断相思怨。凉夜愁肠千百转。一雁西风，锦字何时遣。毕竟啼乌才思短。唤回晓梦天涯远。
蝶恋花 其三,宋,辛弃疾,洗尽机心随法喜。看取尊前，秋思如春意。谁与先生宽发齿。醉时惟有歌而已。岁月何须溪上记。千古黄花，自有渊明比。高卧石龙呼不起。微风不动天如醉。
蝶恋花 其一 送人行,宋,辛弃疾,意态憨生元自好。学画鸦儿，旧日偏他巧。蜂蝶不禁花引调。西园人去春风少。春已无情秋又老。谁管闲愁，千里青青草。今夜倩簪黄菊了。断肠明月霜天晓。
蝶恋花 其三 月下醉书雨岩石浪,宋,辛弃疾,九畹芳菲兰佩好。空谷无人，自怨蛾眉巧。宝瑟泠泠千古调。朱丝弦断知音少。冉冉年华吾自老。水满汀洲，何处寻芳草。唤起湘累歌未了。石龙舞罢松风晓。
蝶恋花 其二 戊申元日立春席间作,宋,辛弃疾,谁向椒盘簪彩胜。整整韶华，争上春风鬓。往日不堪重记省。为花长把新春恨。春未来时先借问。晚恨开迟，早又飘零近。今岁花期消息定。只愁风雨无凭准。
蝶恋花    其一 送祐之弟,宋,辛弃疾,衰草残阳三万顷。不算飘零，天外孤鸿影。几许凄凉须痛饮，行人自向江头醒。会少离多看两鬓。万缕千丝，何况新来病。不是离愁难整顿，被他引惹其他恨！
踏莎行 其二 赋木犀,宋,辛弃疾,弄影阑干，吹香岩谷。枝枝点点黄金粟。未堪收拾付薰炉，窗前且把离骚读。奴仆葵花，儿曹金菊。一秋风露清凉足。傍边只欠个姮娥，分明身在蟾宫宿。
踏莎行 春日有感,宋,辛弃疾,萱草齐阶，芭蕉弄叶。乱红点点团香蝶。过墙一阵海棠风，隔帘几处梨花雪。愁满芳心，酒潮红颊。年年此际伤离别。不妨横管小楼中，夜阑吹断千山月。
踏莎行 其一 庚戌中秋后二夕带湖篆冈小酌,宋,辛弃疾,夜月楼台，秋香院宇，笑吟吟地人来去。是谁秋到便凄凉？当年宋玉悲如许！随分杯盘，等闲歌舞，问他有甚堪悲处？思量却也有悲时，重阳节近多风雨。
踏莎行 赋稼轩，集经句。,宋,辛弃疾,进退存亡，行藏用舍。小人请学樊须稼。衡门之下可栖迟，日之夕矣牛羊下。去卫灵公，遭桓司马。东西南北之人也。长沮桀溺耦而耕，丘何为是栖栖者。
踏莎行   其三 和赵国兴知录韵,宋,辛弃疾,吾道悠悠，忧心悄悄，最无聊处秋光到。西风林外有啼鸦，斜阳山下多衰草。长忆商山，当年四老，尘埃也走咸阳道。为谁书到便幡然？至今此意无人晓。
踏歌,宋,辛弃疾,攧厥。看精神、压一庞儿劣。更言语、一似春莺滑。一团儿、美满香和雪。去也。把春衫、换却同心结。向人道、不怕轻离别。问昨宵、因甚歌声咽。秋被梦，春闺月。旧家事、却对何人说。告弟弟莫趁蜂和蝶。有春归花落时节。
醉太平 春晚,宋,辛弃疾,态浓意远。眉颦笑浅。薄罗衣窄絮风软。鬓云欹翠卷。南园花树春光暖。红香径里榆钱满。欲上秋千又惊懒。且归休怕晚。
醉花阴,宋,辛弃疾,黄花谩说年年好。也趁秋光老。绿鬓不惊秋，若斗尊前，人好花堪笑。蟠桃结子知多少。家住三山岛。何日跨归鸾，沧海飞尘，人世因缘了。
醉翁操,宋,辛弃疾,长松。之风。如公。肯余从。山中。人心与吾兮谁同。湛湛千里之江。上有枫。噫，送子东。望君之门兮九重。女无悦己，谁适为容。不龟手药，或一朝兮取封。昔与游兮皆童。我独穷兮今翁。一鱼兮一龙。劳心兮忡忡。噫，命与时逢。子取之食兮万钟。
糖多令/唐多令,宋,辛弃疾,淑景斗清明。和风拂面轻。小杯盘、同集郊坰。著个簥儿不肯上，须索要、大家行。行步渐轻盈。行行笑语频。凤鞋儿、微褪些根。忽地倚人陪笑道，真个是、脚儿疼。
鹧鸪天 其十一 祝良显家牡丹一本百朵,宋,辛弃疾,占断雕栏只一株。春风费尽几工夫。天香夜染衣犹湿，国色朝酣酒未苏。娇欲语，巧相扶。不妨老干自扶疏。恰如翠幕高堂上，来看红衫百子图。
鹧鸪天 其二 席上吴子似诸公和韵,宋,辛弃疾,翰墨诸君久擅场。胸中书传许多香。苦无丝竹衔杯乐，却看龙蛇落笔忙。闲意思，老风光。酒徒今有几高阳。黄花不怯秋风冷，只怕诗人两鬓霜。
鹧鸪天 其八,宋,辛弃疾,自古高人最可嗟。只因疏懒取名多。居山一似庚桑楚，种树真成郭橐驼。云子饭，水晶瓜。林间携客更烹茶。君归休矣吾忙甚，要看蜂儿趁晚衙。
鹧鸪天 其八 用前韵和赵文鼎提举赋雪,宋,辛弃疾,莫上扁舟向剡溪。浅斟低唱正相宜。从教犬吠千家白，且与梅成一段奇。香暖处，酒醒时。画檐玉箸已偷垂。笑君解释春风恨，倩拂蛮笺只费诗。
鹧鸪天 其一 和人韵有所赠,宋,辛弃疾,趁得东风汗漫游。见他歌后怎生愁。事如芳草春长在，人似浮云影不留。眉黛敛，眼波流。十年薄幸谩扬州。明朝短棹轻衫梦，只在溪南罨画楼。
鹧鸪天 其二 峡石前用韵答子似,宋,辛弃疾,叹息频年廪未高。新词空贺此丘遭。遥知醉帽时时落，见说吟鞭步步摇。乾玉唾，秃锥毛。只今明月费招邀。最怜乌鹊南飞句，不解风流见二乔。
鹧鸪天 其十三 再赋,宋,辛弃疾,浓紫深红一画图。中间更著玉盘盂。先裁翡翠装成盖，更点胭脂染透酥。香潋滟，锦模糊。主人长得醉功夫。莫携弄玉栏边去，羞得花枝一朵无。
鹧鸪天 其一 离豫章别司马汉章大监,宋,辛弃疾,聚散匆匆不偶然。二年遍历楚山川。但将痛饮酬风月，莫放离歌入管弦。萦绿带，点青钱。东湖春水碧连天。明朝放我东归去，后夜相思月满船。
鹧鸪天 其九 徐衡仲惠琴不受,宋,辛弃疾,千丈阴崖百丈溪。孤桐枝上凤偏宜。玉音落落虽难合，横理庚庚定自奇。人散后，月明时。试弹幽愤泪空垂。不如却付骚人手，留和南风解愠诗。
鹧鸪天 其八 寿子似，时摄事城中,宋,辛弃疾,上巳风光好放怀。忆君犹未看花回。茂林映带谁家竹，曲水流传第几杯。摛锦绣，写琼瑰。长年富贵属多才。要知此日生男好，曾有周公祓禊来。
鹧鸪天 其一 鹅湖归病起作,宋,辛弃疾,著意寻春懒便回。何如信步两三杯。山才好处行还倦，诗未成时雨早催。携竹杖，更芒鞋。朱朱粉粉野蒿开。谁家寒食归宁女，笑语柔桑陌上来。
鹧鸪天,宋,辛弃疾,困不成眠奈夜何！情知归未转愁多。暗将往事思量遍，谁把多情恼乱他？些底事，误人哪，不成真个不思家。娇痴却妒香香睡，唤起醒松说梦些。
鹧鸪天 其二 席上再用韵-,宋,辛弃疾,水底明霞十顷光。天教铺锦衬鸳鸯。最怜杨柳如张绪，却笑莲花似六郎。方竹簟，小胡床。晚风消得许多凉。背人白鸟都飞去，落日残阳更断肠。
鹧鸪天 其十三 送元省干,宋,辛弃疾,敧枕婆娑两鬓霜。起听檐溜碎喧江。那边玉箸销啼粉，这里车轮转别肠。诗酒社，水云乡。可堪醉墨几淋浪。画图恰似归家梦，千里河山寸许长。
鹧鸪天 其四 睡起即事,宋,辛弃疾,水荇参差动绿波。一池蛇影噤群蛙。因风野鹤饥犹舞，积雨山栀病不花。名利处，战争多。门前蛮触日干戈。不知更有槐安国，梦觉南柯日未斜。
鹧鸪天 其二 代人赋,宋,辛弃疾,晚日寒鸦一片愁，柳塘新绿却温柔。若教眼底无离恨，不信人间有白头。肠已断，泪难收，相思重上小红楼。情知已被山遮断，频倚阑干不自由。
鹧鸪天,宋,辛弃疾,樽俎风流有几人。当年未遇已心亲。金陵种柳欢娱地，庾岭逢梅寂寞滨。樽似海，笔如神。故人南北一般春。玉人好把新妆样，淡画眉儿浅注唇。
鹧鸪天 其五,宋,辛弃疾,病绕梅花酒不空。齿牙牢在莫欺翁。恨无飞雪青松畔，却放疏花翠叶中。冰作骨，玉为容。当年宫额鬓云松。直须烂醉烧银烛，横笛难堪一再风。
鹧鸪天 其一 代人赋,宋,辛弃疾,陌上柔桑破嫩芽，东邻蚕种已生些。平冈细草鸣黄犊，斜日寒林点暮鸦。山远近，路横斜，青旗沽酒有人家。城中桃李愁风雨，春在溪头荠菜花。
鹧鸪天 其十一,宋,辛弃疾,发底青青无限春。落红飞雪谩纷纷。黄花也伴秋光老，何事尊前见在身。书万卷，笔如神。眼看同辈上青云。个中不许儿童会，只恐功名更逼人。
鹧鸪天 和陈提干,宋,辛弃疾,剪烛西窗夜未阑。酒豪诗兴两联绵。香喷瑞兽金三尺，人插云梳玉一弯。倾笑语，捷飞泉。觥筹到手莫留连。明朝再作东阳约，肯把鸾胶续断弦。
鹧鸪天 其七 送廓之秋试,宋,辛弃疾,白苎新袍入嫩凉。春蚕食叶响回廊。禹门已准桃花浪，月殿先收桂子香。鹏北海，凤朝阳。又携书剑路茫茫。明年此日青云去，却笑人间举子忙。
鹧鸪天 其八 三山道中,宋,辛弃疾,抛却山中诗酒窠。却来官府听笙歌。闲愁做弄天来大，白发栽埋日许多。新剑戟，旧风波。天生予懒奈予何。此身已觉浑无事，却教儿童莫恁么。
鹧鸪天 其一,宋,辛弃疾,欲上高楼去避愁，愁还随我上高楼。经行几处江山改，多少亲朋尽白头！归休去，去归休，不成人总要封侯。浮云出处元无定，得似浮云也自由。
鹧鸪天 其五 有感,宋,辛弃疾,出处从来自不齐。后车方载太公归。谁知孤竹夷齐子，正向空山赋采薇。黄菊嫩，晚香枝。一般同是采花时。蜂儿辛苦多官府，蝴蝶花间自在飞。
鹧鸪天 其十二 元溪不见梅,宋,辛弃疾,千丈清溪百步雷。柴门都向水边开。乱云剩带炊烟去，野水闲将日影来。穿窈窕，历崔嵬。东林试问几时栽。动摇意态虽多竹，点缀风流却少梅。
鹧鸪天,宋,辛弃疾,一片归心拟乱云，春来谙尽恶黄昏。不堪向晚檐前雨，又待今宵滴梦魂。炉烬冷，鼎香氛，酒寒谁遣为重温？何人柳外横斜笛？客耳那堪不忍闻！
鹧鸪天 其一 鹅湖寺道中,宋,辛弃疾,一榻清风殿影凉。涓涓流水响回廊。千章云木钩辀叫，十里溪风䆉稏香。冲急雨，趁斜阳。山园细路转微茫。倦途却被行人笑，只为林泉有底忙。
鹧鸪天 其三 鹅湖归病起作,宋,辛弃疾,翠竹千寻上薜萝。东湖经雨又增波。只因买得青山好，却恨归来白发多。明画烛，洗金荷。主人起舞客齐歌。醉中只恨欢娱少，明日醒时奈病何。
鹧鸪天 其四 重九席上再赋,宋,辛弃疾,有甚闲愁可皱眉。老怀无绪自伤悲。百年旋逐花阴转，万事长看鬓发知。溪上枕，竹间棋。怕寻酒伴懒吟诗。十分筋力夸强健，只比年时病起时。
鹧鸪天 其三 败棋赋梅雨,宋,辛弃疾,漠漠轻云拨不开。江南细雨熟黄梅。有情无意东边日，已怒重惊忽地雷。云柱础，水楼台。罗衣费尽博山灰。当时一识和羹味，便道为霖消息来。
鹧鸪天 其三,宋,辛弃疾,指点斋尊特地开。风帆莫引酒船回。方惊共折津头柳，却喜重寻岭上梅。催月上，唤风来。莫愁瓶罄耻金罍。只愁画角楼头起，急管哀弦次第催。
鹧鸪天 其十四 登一丘一壑偶成,宋,辛弃疾,莫殢春光花下游。便须准备落花愁。百年雨打风吹却，万事三平二满休。将扰扰，付悠悠。此生于世百无忧。新愁次第相抛舍，要伴春归天尽头。
鹧鸪天,宋,辛弃疾,木落山高一夜霜。北风驱雁又离行。无言每觉情怀好，不饮能令兴味长。频聚散，试思量。为谁春草梦池塘。中年长作东山恨，莫遣离歌苦断肠。
鹧鸪天 其十四 不寐,宋,辛弃疾,老病那堪岁月侵。霎时光景值千金。一生不负溪山债，百药难治书史淫。随巧拙，任浮沈。人无同处面如心。不妨旧事从头记，要写行藏入笑林。
鹧鸪天 其五 石门道中,宋,辛弃疾,山上飞泉万斛珠。悬崖千丈落鼪鼯。已通樵径行还碍，似有人声听却无。闲略彴，远浮屠。溪南修竹有茅庐。莫嫌杖屦频来往，此地偏宜著老夫。
鹧鸪天 其六 子似过秋水,宋,辛弃疾,秋水长廊水石间。有谁来共听潺湲。羡君人物东西晋，分我诗名大小山。穷自乐，懒方闲。人间路窄酒杯宽。看君不了痴儿事，又似风流靖长官。
鹧鸪天 其六 送欧阳国瑞入吴中,宋,辛弃疾,莫避春阴上马迟。春来未有不阴时。人情展转闲中看，客路崎岖倦后知。梅似雪，柳如丝。试听别语慰相思。短篷炊饭鲈鱼熟，除却松江枉费诗。
鹧鸪天 其五 郑守厚卿席上谢余伯山，用其韵,宋,辛弃疾,梦断京华故倦游。只今芳草替人愁。阳关莫作三叠唱，越女应须为我留。看逸韵，自名流。青衫司马且江州。君家兄弟真堪笑，个个能修五凤楼。
鹧鸪天 其四 送人,宋,辛弃疾,唱彻阳关泪未乾。功名馀事且加餐。浮天水送无穷树，带雨云埋一半山。今古恨，几千般。只应离合是悲欢。江头未是风波恶，别有人间行路难。
鹧鸪天 其十七 寄叶仲洽,宋,辛弃疾,是处移花是处开。古今兴废几池台。背人翠羽偷鱼去，抱蕊黄须趁蝶来。掀老瓮，拨新醅。客来且尽两三杯。日高盘馔供何晚，市远鱼鲑买未回。
鹧鸪天 其一 和张子志提举,宋,辛弃疾,别恨妆成白发新。空教儿女笑陈人。醉寻夜雨旗亭酒，梦断东风辇路尘。骑騄駬，籋青云。看公冠佩玉阶春。忠言句句唐虞际，便是人间要路津。
鹧鸪天 其十六 博山寺作,宋,辛弃疾,不向长安路上行。却教山寺厌逢迎。味无味处求吾乐，材不材间过此生。宁作我，岂其卿。人间走遍却归耕。一松一竹真朋友，山鸟山花好弟兄。
鹧鸪天 其三 重九席上作,宋,辛弃疾,戏马台前秋雁飞。管弦歌舞更旌旗。要知黄菊清高处，不入当年二谢诗。倾白酒，绕东篱。只于陶令有心期。明朝重九浑潇洒，莫使尊前欠一枝。
鹧鸪天,宋,辛弃疾,石壁虚云积渐高。溪声绕屋几周遭。自从一雨花零乱，却爱微风草动摇。呼玉友，荐溪毛。殷勤野老苦相邀。杖藜忽避行人去，认是翁来却过桥。
鹧鸪天 其十二 赋牡丹，主人以谤花索赋解嘲,宋,辛弃疾,翠盖牙签几百株。杨家姊妹夜游初。五花结队香如雾，一朵倾城醉未苏。闲小立，困相扶。夜来风雨有情无。愁红惨绿今宵看，却似吴宫教阵图。
鹧鸪天 其三 和昌父,宋,辛弃疾,万事纷纷一笑中。渊明把菊对秋风。细看爽气今犹在，惟有南山一似翁。情味好，语言工。三贤高会古来同。谁知止酒停云老，独立斜阳数过鸿。
鹧鸪天 其六,宋,辛弃疾,一夜清霜变鬓丝。怕愁刚把酒禁持。玉人今夜相思不，想见频将翠枕移。真个恨，未多时。也应香雪减些儿。菱花照面须频记，曾道偏宜浅画眉。
鹧鸪天,宋,辛弃疾,点尽苍苔色欲空。竹篱茅舍要诗翁。花馀歌舞欢娱外，诗在经营惨澹中。听软语，笑衰容。一枝斜坠翠鬟松。浅颦轻笑谁堪醉，看取萧然林下风。
鹧鸪天 其十二 和赵晋臣敷文韵,宋,辛弃疾,绿鬓都无白发侵。醉时拈笔越精神。爱将芜语追前事，更把梅花比那人。回急雪，遏行云。近时歌舞旧时情。君侯要识谁轻重，看取金杯几许深。
鹧鸪天 其十三 和傅先之提举赋雪,宋,辛弃疾,泉上长吟我独清。喜君来共雪争明。已惊并水鸥无色，更怪行沙蟹有声。添爽气，动雄情。奇因六出忆陈平。却嫌鸟雀投林去，触破当楼云母屏。
鹧鸪天,宋,辛弃疾,老退何曾说著官。今朝放罪上恩宽。便支香火真侍俸，更缀文书旧殿班。扶病脚，洗衰颜。快从老病借衣冠。此身忘世浑容易，使世相忘却自难。
鹧鸪天 其九,宋,辛弃疾,桃李漫山过眼空。也宜恼损杜陵翁。若将玉骨冰姿比，李蔡为人在下中。寻驿使，寄芳容。垄头休放马蹄松。吾家离落黄昏后，剩有西湖处士风。
鹧鸪天 其六 黄沙道中,宋,辛弃疾,句里春风正剪裁。溪山一片画图开。轻鸥自趁虚船去，荒犬还迎野妇回。松菊竹，翠成堆。要擎残雪斗疏梅。乱鸦毕竟无才思，时把琼瑶蹴下来。
鹧鸪天 其九 再赋牡丹,宋,辛弃疾,去岁君家把酒杯。雪中曾见牡丹开。而今纨扇薰风里，又见疏枝月下梅。欢几许，醉方回。明朝归路有人催。低声待向他家道，带得歌声满耳来。
鹧鸪天 东阳道中 其五 代人赋,宋,辛弃疾,扑面征尘去路遥。香篝渐觉水沈销。山无重数周遭碧，花不知名分外娇。人历历，马萧萧。旌旗又过小红桥。愁边剩有相思句，摇断吟鞭碧玉梢。
鹧鸪天 其九 寻菊花无有，戏作,宋,辛弃疾,掩鼻人间臭腐场。古来惟有酒偏香。自从归住云烟畔，直到而今歌舞忙。呼老伴，共秋光。黄花何事避重阳。要知烂熳开时节，直待西风一夜霜。
鹧鸪天 其七 有客慨然谈功名，因追忆少年时事，戏作,宋,辛弃疾,壮岁旌旗拥万夫，锦襜突骑渡江初。燕兵夜娖银胡䩮，汉箭朝飞金仆姑。追往事，叹今吾，春风不染白髭须。却将万字平戎策，换得东家种树书。
鹧鸪天    其十五 戏题村舍,宋,辛弃疾,鸡鸭成群晚不收，桑麻长过屋山头。有何不可吾方羡，要底都无饱便休。新柳树，旧沙洲，去年溪打那边流。自言此地生儿女，不嫁金家即聘周。
鹧鸪天    其一 和子似山行韵,宋,辛弃疾,谁共春光管日华，朱朱粉粉野蒿花。闲愁投老无多子，酒病而今较减些。山远近，路横斜，正无聊处管弦哗。去年醉处犹能记，细数溪边第几家。
鹧鸪天    其一 读渊明诗不能去手，戏作小词以送,宋,辛弃疾,晚岁躬耕不怨贫，只鸡斗酒聚比邻。都无晋宋之间事，自是羲皇以上人。千载后，百篇存，更无一字不清真。若教王谢诸郎在，未抵柴桑陌上尘！
鹧鸪天    其十一 游鹅湖醉书酒家壁,宋,辛弃疾,春入平原荠菜花，新耕雨后落群鸦。多情白发春无奈，晚日青帘酒易赊。闲意态，细生涯，牛栏西畔有桑麻。青裙缟袂谁家女？去趁蚕生看外家。
鹧鸪天    其六 鹅湖归病起作,宋,辛弃疾,枕簟溪堂冷欲秋，断云依水晚来收。红莲相倚浑如醉，白鸟无言定自愁。书咄咄，且休休，一丘一壑也风流。不知筋力衰多少，但觉新来懒上楼。
霜天晓角 赤壁,宋,辛弃疾,雪堂迁客。不得文章力。赋写曹刘兴废，千古事、泯陈迹。望中矶岸赤。直下江涛白。半夜一声长啸，悲天地、为予窄。
霜天晓角,宋,辛弃疾,暮山层碧。掠岸西风急。一叶软红深处，应不是、利名客。玉人还伫立。绿窗生怨泣。万里衡阳归恨，先倩雁、寄消息。
霜天晓角 旅兴,宋,辛弃疾,吴头楚尾，一棹人千里。休说旧愁新恨，长亭树、今如此！宦游吾倦矣，玉人留我醉。明日万花寒食，得且住、为佳耳。
婆罗门引 其一 别叔高。叔高长于楚词,宋,辛弃疾,落花时节，杜鹃声里送君归。未消文字湘累。只怕蛟龙云雨，后会涉难期。更何人念我，老大伤悲。已而已而。算此意、只君知。记取岐亭买酒，云洞题诗。争如不见，才相见、便有别离时。千里月、两地相思。
满江红 其八 呈赵晋臣敷文,宋,辛弃疾,老子平生，原自有、金盘华屋。还又要、万间寒士，眼前突兀。一舸归来轻叶，两翁相对清如鹄。道如今、吾亦爱吾庐，多松菊。人道是，荒年谷。还又似，丰年玉。甚等闲却为，鲈鱼归速。野鹤溪边留杖屦，行人墙外听丝竹。问近来、风月几遍诗，三千轴。
河传,宋,辛弃疾,春水。千里。孤舟浪起。梦携西子。觉来村巷夕阳斜。几家。短墙红杏花。晚云做造些儿雨。折花去。岸上谁家女。太狂颠。笑那边。柳绵。被风吹上天。
同杜叔高祝彦集观天保庵瀑布主人留饮两日且约牡丹之饮 其二,宋,辛弃疾,只要寻花子细看，不妨草草有杯盘。莫因红紫倾城色，却去摧残黑牡丹。
读语孟二首 其一,宋,辛弃疾,道言不死真成妄，佛语无生更转诬。要识死生真道理，须凭邹鲁圣人儒。
句,宋,辛弃疾,身为参禅老，家因赴诏贫。酒肠未减长鲸吸，诗思如抽独茧丝。多情为我香成阵。